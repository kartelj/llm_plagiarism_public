Problem neisplativosti sprovođenja planiranih intervencija se javlja u stambeno-poslovnim oblastima Beograda na mestima gde usvojeni planovi ne odgovaraju tržišnim potrebama. Procena isplativosti investiranja u realizaciju planiranih intervencija je zapravo procena isplativosti ulaganja u nekretnine. Ova disertacija se bavi ključnim aspektima investiranja u nekretnine: strukturom, vremenom sprovođenja, kritičnim putem, troškovima i prihodima. Urbanistički parametri utiču na novčani tok kroz faze investicionog projekta. Isplativost novčanog toka se proverava statičkim i dinamičkim metodama. Rezultati provere potvrđuju da promena urbanističkih parametara značajno utiče na stepen isplativosti planiranih intervencija. Predloženi model za procenu isplativosti je definisan na osnovu toka investicionog procesa. Funkcionalnost modela je proverena na merodavnim subjektima. Izvršene provere potvrđuju da je model primenljiv na svim nivoima i za svaki pojedinačni slučaj. Model za procenu isplativosti urbanističkih parametara stambeno-poslovnih oblasti Beograda je sistemsko rešenje za proveru izvodljivosti planiranih odluka. Zbog toga se model može koristiti kao alat za donošenje odluka u procesu planiranja.