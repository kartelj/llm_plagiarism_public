Osnovna zamisao ovog istraživanja je da poveže univerzalna tumačenja moderne beogradske arhitekture sa kontekstom i da analizira njihovu vezu sa društvenim identitetima kroz prizmu vizuelnih umetnosti, pri čemu je film bio odgovarajući izbor. Istraživanje se zasniva na pretpostavci da moderna arhitektura Beograda u društvenom (filmskom) kontekstu ne predstavlja imitaciju, već model za stvaranje značenja koji se oslanja na simbole organizovane u vizuelni jezik. Budući da su značenja nastala u kulturi i istoriji, ona su izvor stvaranja društvenog (politički motivisanog) znanja i njegove dinamičke strukture, jezičke strukture, otvorenog teksta u društvenom i kulturnom polju koji, kroz moć, produktivnom mrežom koja prožima društvo, zastupa određeni sistem vrednosti, a kao jedan u sistemu političkih, kulturnih, naučnih, umetničkih tekstova, režima izražavanja društvenog identiteta, oblikuje arheologiju znanja. Nakon Drugog svetskog rata, nova vlast u Jugoslaviji obećala je novi svet koji je trebalo da postane svet jednakosti i slobode - svet novog čoveka, do koga se, nakon sukoba sa SSSR-om 1948, i uspostavljanja ideološke platforme u autentičnosti jugoslovenske revolucije, moglo doći socijalističkom izgradnjom i transformacijom društva kroz autentičan politički, ekonomski i kulturni program, nazvan jugoslovenski put. U trenutku obećanja, institucionalizovana je i filmska industrija koja je, uprkos liberalizacijama, do kraja 1968, kada je ideološka platforma izmenjena, ostala u stanju produkcionog etatizma. Prikazivanje moderne arhitekture Beograda u jugoslovenskoj kinematografiji od 1945. do 1968. godine bilo je deo sistema prikazivanja samoupravno socijalističkog identiteta kroz arhitekturu prikazanu na filmu (kroz emancipovani diskurs arhitekture upisan u neemancipovani diskurs filma), koji se gradio prikazivanjem sistema moderne arhitekture koji su mogli pripadati bilo kojoj od konfiguracija prema postojećim interpretativnim tradicijama, ali u konačnom broju predstava jugoslovenskog identiteta. Prikazivanje moderne arhitekture profilisalo se kroz dve paradigme koje su funkcionisale istovremeno i zavisile su od znanja o samoupravljanju i socijalističkoj demokratiji, društveno-ekonomsko-kulturno-političkog konteksta i sistema moderne arhitekture (viđene kao društveni fenomen) koji je na filmu prikazan - paradigmu mitologizacije progresa koja je odgovarala konceptu znanja o samoupravnom socijalizmu kao autentičnoj modernizacijskoj tvorevini i paradigmu konstrukcije modernosti koja je zastupala znanje o samoupravnom socijalizmu koji neguje autentični Zeitgeist. Tumačenje sa stanovišta studija kulture ukazalo je na to da konfiguracije moderne arhitekture van njene fenomenologije nisu konfrontirane uobičajenim postavkama binarnih opozicija na kojima je većina interpretativnih tradicija zasnovana, već da služe ostvarenju kulturnih uloga i da su otvorena semiotička polja kojima jedna zajednica proizvodi poželjne predstave o sebi.