Manastir predstavlja spoj izgrađenog objekta, posvećenog načina života i prostora u kojem se taj života odigrava. Manastiri su uvek imali duhovnu svrhu, a mogu biti klasifikovani kao kulturna ili prirodna dobra, bilo na nacionalnom nivou ili kao deo svetske baštine. Na teritoriji Kosova i Metohije nalazi se preko 1500 svetih mesta (uključujući manastire, crkve, groblja) koja svedoče o istoriji i pravoslavnoj duhovnosti srpskog naroda kroz vekove. Jedinstvo svetovne i duhovne moći u Srbiji, postignuto za vreme vladavine dinastije Nemanjića, odrazilo se i na crkvenu umetnost - kroz razvoj originalnih stilova gradnje i urbanizma, sa crkvom kao centralnom tačkom slobodnog prostora porte, okruženog izgrađenim objektima. Između svih značajnih manastira na Kosovu i Metohiji, u prelaznom periodu iz 20. u 21. vek, izdvojeno je petnaest manastira koji su od posebnog značaja za Srpsku pravoslavnu crkvu (prema sintezi u delu Zadužbine Kosova), za Republiku Srbiju (prema statusu zaštite, uglavnom su zaštićeni kao spomenici kulture), i za Crkvu i Državu istovremeno (u vezi sa državnim pregovorima vođenim 2006-2007. godine u Beču). Osim za vreme Otomanske vladavine, manastiri su stradali i u ratovima u prvoj polovini 20. veka, često bivajući meta napada lokalnog albanskog stanovništva. Nakon Drugog svetskog rata, manastirska imovina je oduzeta kroz niz zakona koji su doneti u skladu sa novim društvenim i državnim uređenjem. U uslovima završetka NATO bombardovanja SRJ 1999. godine, donošenja Rezolucije 1244 i uvođenja protektorata međunarodne zajednice na Kosovu i Metohiji, u etnički motivisanim napadima stradalo je 129 svetih mesta, od čega 34 u takozvanom Martovskom pogromu 2004. godine. Uništavanje srpskog istorijskog, duhovnog i kulturnog nasleđa potvrdile su i međunarodne misije (UNESCO, Savet Evrope), nakon čega su manastiri Dečani, Gračanica i Pećka Patrijaršija upisani na UNESCO-ovu listu svetske baštine. Napadi su otvorili potrebu za uspostavljanjem zaštitnih zona oko srpskih svetih mesta, pre svega radi njihove bezbednosti. Za državne pregovore u Beču 2006. godine, srpski stručnjaci su pripremili tehničku dokumentaciju za zaštitne zone na 39 kompleksnih lokacija koje obuhvataju 24 manastira. Usledio je Aneks V Ahtisarijevog plana za versko nasleđe, čije su stručne nedostatke u određivanju zaštitnih zona i upravljanju zonama srpska pregovaračka strana pokazala analizama i izložila ih na pregovorima u Beču 2007. godine. To međunarodnu zajednicu nije sprečilo da podrži, iz Ahtisarijevog plana proizašlu, takozvanu zakonsku regulativu o specijalnim zaštitnim zonama predmetnih lokacija koju su donele stručno nespremne takozvane privremene institucije samouprave Kosova. Ahtisarijev plan podržao je i model obnove srpskih hramova prema Memorandumu, koji je u dva navrata potpisala Srpska pravoslavna crkva sa istim takozvanim privremenim institucijama Kosova, uz svedočenje UNMIK-a, gde je na čelo sprovođenja obnove stao Savet Evrope. Osim ovog primera, u radu se razmatra model obnove manastira Banjske kroz čitav 20. vek, prvo, kada su istraživački radovi završeni obnovom hramovne građevine i kasnije, kada je istraživanje manastira završeno konzervacijom otkrivenih ostataka građevina tj. bez oživljavanja manastira, koje će se u okviru modela održive obnove dogoditi u 21. veku. Izrada urbanističkog Plana za manastir, naselje i banju Banjska potvrdila je integrativni pristup obnovi kulturnog nasleđa u saradnji Srpske pravoslavne crkve i državnih institucija. Određivanje zaštitnih zona razmatrano je u svetlu crkvene regulative od Sabora u Jerusalimu 50. godine, kroz Svete kanone i monaška pravila, do savremenih srpskih zakona o zaštiti kulturnih dobara i prirode, planiranju i izgradnji, crkvama i verskim zajednicama. Uzeti su u obzir i uticaji međunarodnih konvencija u oblasti zaštite kulturnog, prirodnog i nematerijalnog nasleđa, UNESCO kriterijumi o utvrđivanju univerzalnih vrednosti i UNOSEK kriterijumi korišćeni u toku Državnih pregovora u Beču. Ustanovljena su tri zonska pojasa zaštite sa mogućnošću njihovog unutrašnjeg raslojavanja, svi objedinjeni Bogoslužbenom funkcijom. To su: zadate zone zaštite manastira (oltar, hram, porta, obodna izgrađena struktura), zone zaštite okruženja manastira (vlasnički obuhvat, urbanistička zona, kulturni predeo) i posebne zone zaštite (posvećen prostor i posvećeno vreme). Istraživanjem su utvrđena i merila za uspostavljanje zaštitnih zona kroz pitanja procedure potom i tehnička merila data za svaki zonski pojas zasebno. Određivanje i upravljanje zaštitnim zonama zahteva punu usaglašenost Srpske pravoslavne crkve i institucija Republike Srbije, uz usaglašenu primenu Svetih kanona, domaće regulative i stranih konvencija. U složeni proces određivanja zaštitnih zona manastira neophodno je uključiti stručnjake iz istorije umetnosti, arhitekture i urbanizma i posebno poznavaoce monaškog života.