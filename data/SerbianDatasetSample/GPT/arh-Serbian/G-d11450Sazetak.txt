Ovaj naučni rad je napisan sa namerom da doprinese razvoju arhitektonskog projektovanja, sa posebnim fokusom na ulogu modela neodređenosti u kreiranju održivog socijalnog stanovanja. Kroz upoređivanje praktičnih i normativnih aspekata socijalnog stanovanja sa modernim trendovima, koji su implementirani kroz konkursne procedure, istaknut je održivi karakter socijalnog stanovanja, koji se ogleda u socio-kulturnoj i društvenoj održivosti. Na osnovu ovih trendova, identifikovan je ključni problem istraživanja, koji se odnosi na status arhitekture socijalnog stanovanja kao predodređene strukture. Fokus je stavljen na prepoznavanje tradicionalnih pristupa u arhitektonskom projektovanju socijalnog stanovanja, kao i na potencijal stambene strukture da prevaziđe inicijalne zahteve projekta. U skladu sa prepoznatim problemima, ovaj rad se bavi definisanjem uloge modela neodređenosti u procesu projektovanja, koji može omogućiti razmatranje specifičnih problema između integrisanih nivoa projektovanja i realizacije projekta. Istraživanje se sastoji iz četiri različita segmenta. Prva dva segmenta su teorijske prirode i zasnovani su na metodi lične argumentacije, formirajući informacionu osnovu kroz analizu i sistematizaciju materijala, primarnih i sekundarnih izvora. Treći segment istraživanja je praktičan, metodološki sproveden kroz studiju slučaja. U izveštaju studije slučaja obuhvaćen je konkursni proces, izrada idejnog rešenja, urbanističkog rešenja i glavnog projekta stambeno-poslovnog kompleksa socijalnog stanovanja u Ovči. Istraživanje je struktuirano kao iterativni proces donošenja odluka i uključivanja različitih aktera i saradnje na različitim nivoima sa: drugim nagrađenim timovima, gradskom upravom, Agencijom za stanovanje, Urbanističkim zavodom i Saobraćajnim institutom CIP koji je sprovodio izvođački projekat. U ovom projektu se predlaže nedovršena struktura kao IV pregovaračka platforma. Na taj način, ideja o programskoj promeni prestaje biti problem i postaje integralni deo projektantske strategije. Očekivani efekat se ogleda u rezultatima koji će biti primenjeni za izgradnju i definisanje regulative kroz: promenjive normative i standarde u odnosu na specifične grupe korisnika, otvaranje procesa projektovanja ka svim akterima stanogradnje, kao i upotreba povratnih informacija u procesu stambene izgradnje. Cilj ovog istraživanja je da proceduralno uspostavi praksu otvaranja procesa projektovanja kada se definiše minimalan prag za pregovore svih učesnika u projektu. Otvaranje procesa omogućava da se prevaziđu pozicije koje usmeravaju rešenje ka minimalnim uslovima i strukturalnoj preodređenosti. Potencijal pregovaračke platforme, je pre svega, u iterativnom postupku koji omogućava da se povratne informacije uključe u sam proces projektovanja. Kroz međusobne relacije svih učesnika u procesu stabilizuje se društvena, odnosno socijalna održivost. Time se nudi veliki broj rešenja za specifičan problem, čime se postiže fleksibilnost i omogućava veći stepen kvaliteta i komfora održivog socijalnog stanovanja.