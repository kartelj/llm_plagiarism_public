Ova doktorska disertacija se fokusira na proučavanje difuzionih modela, na osnovu kojih je kreiran i razvijen novi model za predviđanje novih servisa sa promenljivim tržišnim potencijalom. Novi model se temelji na modifikaciji Bass-ovog difuzionog modela, sa ciljem prilagođavanja modela eksploatacionim karakteristikama servisa, razvoju neophodne mrežne infrastrukture, kao i socio-ekonomskim karakteristikama potencijalnog tržišta. Osim razvoja novog modela, disertacija takođe pruža pregled postojećih modela predviđanja dostupnih u stručnoj literaturi. Glavni cilj disertacije je rešavanje problema predviđanja brzine difuzije prihvatanja novog komunikacionog servisa, koja je zavisna od dinamike razvoja mrežne infrastrukture. Ako tehnička podrška novog servisa nije realizovana istovremeno, servis se ne može ponuditi na celokupnom tržištu. S obzirom da se proces prihvatanja novog servisa odvija fazno, u skladu sa izgradnjom mrežne infrastrukture, tržišni potencijal se ne može tretirati kao vremenski nezavisan parametar modela (osnovni nedostatak Bass-ovog modela). Glavni motiv disertacije je razviti difuzioni model koji tržišni potencijal posmatra kao vremenski zavisnu veličinu, čiju promenu diktira dinamika razvoja infrastrukture komunikacione mreže. Nakon proučavanja različitih difuzionih modela, tehničko-eksploatacionih zahteva novih servisa i socio-ekonomskih indikatora razvoja tržišta, predložen je novi model sa promenljivim tržišnim potencijalom. U disertaciji je primenjena segmentacija tržišta prema socio-ekonomskim karakteristikama korisnika i topologiji terena, kao i simulacija različitih scenarija razvoja u cilju odabira optimalnog pristupa razvoju mrežne infrastrukture. Rezultati pokazuju da razvoj i implementacija novog modela mogu imati značajnu praktičnu primenu kod telekomunikacionih operatora i servis provajdera, u cilju uspešnog planiranja i projektovanja komunikacione mreže. Adekvatnim planiranjem mreže omogućeno je, kako poboljšanje funkcionisanja same mreže, tako i poboljšanje kvaliteta servisa koji se nudi korisnicima. Takođe, efekti koji se mogu prepoznati ogledaju se i u pravovremenom uvođenju novih servisa, koordinisanoj proizvodnji terminalne opreme, kao i u određivanju i rasporedu potrebne kadrovske strukture.