Ovaj rad se bavi analizom arhitekture rimokatoličkih crkava koje su izgrađene u Vojvodini između 1699. i 1939. godine. Nakon završetka austro-turskih ratova i kraja Otomanske imperije u Habsburškoj monarhiji (1745-1918, odnosno Austrijskom carstvu od 1804. i Austro-Ugarskoj monarhiji od 1867), potpisivanjem Karlovačkog (1699) i Požarevačkog mira (1718), stvoreni su uslovi za obnovu južnih Ugarskih oblasti. Period društvenog i ekonomskog napretka, koji je trajao sve do Prvog svetskog rata, omogućio je široku ekspanziju građevinskih aktivnosti. Izgradnja sakralnih objekata dominantne rimokatoličke konfesije nastavljena je i nakon ovog perioda, sve do početka Drugog svetskog rata (1939.). U toku skoro dva i po veka, na teritoriji Vojvodine izgrađeno je 231 rimokatolički sakralni objekat, uključujući 3 katedrale, 184 župne crkve i 44 zavetne, porodične ili grobljanske kapele, u 166 vojvođanskih gradova i sela. Istraživanje se fokusira na analizu prostornog koncepta i odnosa funkcije i forme ovih objekata, poreklo i tipologiju arhitektonskih oblika, uticaj iz centara srednje Evrope i neposrednog okruženja, kao i na naučno utvrđivanje i objašnjavanje načina na koji se kulturološka, društveno-politička i religiozna klima manifestovala u arhitekturi proučavanih crkvenih građevina. Teorijski okvir istraživanja predstavlja fenomen savremene, dominantne državne kulturne politike – diskurs oficijelne kulture, umetnosti i arhitekture monarhije (Austrije i Austro-Ugarske) sa jedne strane, i hrišćanske teologije, simbolike i liturgijskih paradigmi kao odrednica arhitektonskog bogoslužbenog prostora sa druge. Istraživački proces je bio kompleksan (22 arhiva i muzeja u 6 zemalja) i obuhvatio je obimnu analizu informacija o predmetu istraživanja (korišćena i referentna literatura obuhvata 414 bibliografke jedinice i 88 jedinica objavljenih izvora, evidencije arhivske građe i šematizama). U periodu od tri godine za većinu proučavanih objekata (162) urađena je kompletna fotodokumentacija enterijera i eksterijera i delimična tehnička dokumentacija postojećeg stanja. Proučavanjem velikog broja primera i njihovom procenom iz ugla različitih vrednosnih aspekata izvojili su se uzorni / reprezentativni objekti, na šta je pored formalih odlika arhitekture, arhitektonskog izraza, stila i istorijskog značaja, uticala i uloga objekta u okvirima urbanog profila naselja u kome je hram izgrađen i uloga objekta u okvirima crkvene organizacije. Kao konačni rezultat istraživačkog postupka urađena je, kroz sagledavanje procesa razvoja crkvenih građevina, tipološka sistematizacija istraživanih objekata, prema specifičnostima prostornog koncepta i drugih formalnih odlika arhitekture, kao i odnosa građevine sa njenim neposrednim i širim okruženjem, u sedam osnovnih tipoloških grupa. Konstatovano je da su ključni faktori koji određuju tip: a) razvoj plana, kao rezultat unutrašnje funkcionalne organizacije prostora, b) upotreba konstrukcije u funkciji oblikovanja unutrašnjeg prostora, c) arhitektonska kompozicija masa koja određuje spoljni volumen i d) društvena klima i urbani kontekstualni faktori. Arhitektonski jezik enterijera i eksterijera, koji su određeni vladajućim stilom u arhitekturi, nisu od presudnog značaja za sistematizaicju arhitektonskih tipova, ali dominacija određenih stilova u pojedinim vremenskim periodima određuje ne samo primenu stilsko-dekorativnog programa nego i budući karakter unutrašnjeg prostora. Odnos građevine prema širem okruženju ima velikog značaja kod proučavanja načina i tokova prenošenja uticaja i omogućava da se geografski omeđe i trasiraju glavne promene u istraživanom periodu. Primenjeni matrični metod, koji uključjue analizu svakog proučavanog objekta po osnovu osam utvrđenih kriterijuma u celosti je potvrdio postavljenu hipotezeu da se istraživanjem prostornog koncepta rimokatoličkih crkava podignutih u periodu 18, 19. i prvih decenija 20. veka (1699-1939) na području Vojvodine može se pratiti evolucija u shvatanju organizacije prostornog rešenja crkvene građevine i vladajućih stilskih vrednosti tokom posmatrnog perioda.