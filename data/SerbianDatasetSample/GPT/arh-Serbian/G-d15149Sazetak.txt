Ova studija istražuje mogućnosti za prenamenu industrijskih zgrada izgrađenih u Beogradu pre Drugog svetskog rata u poslovne prostore. Analiza prethodnih studija o promeni namene industrijskog nasleđa pruža ograničene smernice o tome koje industrijske grane poseduju objekte najprikladnije za poslovne svrhe. Takođe, još uvek nije uspostavljena praksa kvalitetne zaštite i energetske optimizacije u procesima adaptacije industrijskih objekata u Srbiji. Osnovna pretpostavka ovog istraživanja je da se kroz odabir odgovarajućih mera za poboljšanje omotača i unutrašnjosti industrijskih objekata mogu stvoriti odgovarajući uslovi vizuelnog i toplotnog komfora za poslovne svrhe uz niske energetske zahteve. Metodologija i kriterijumi ocene podobnosti adaptacije, uspostavljeni u ovom radu, omogućavaju utvrđivanje koja vrsta industrijskih objekata je najprikladnija za prenamenu u poslovne svrhe. Analizom se može utvrditi koje mere energetske optimizacije mogu stvoriti odgovarajuće uslove unutrašnje klime i zadovoljiti termičke standarde nove namene. U teorijskom delu rada, analizirani su funkcionalni zahtevi poslovnih zgrada, pregledani aktuelni zakoni i pravilnici, kao i zahtevi sistema sertifikacije objekata, čime su utvrđene referentne vrednosti potrošnje energije i uslova komfora kancelarijskog prostora. Na osnovu ovih smernica i zahteva, uspostavljeni su kriterijumi ocene podobnosti industrijskih objekata za prenamenu u poslovne svrhe. Analizom adaptiranih objekata u Londonu, ocenjen je potencijal različitih tipova industrijskih objekata za prenamenu u energetski efikasne i ekološki održive poslovne objekte. Pregled industrijskog nasleđa Beograda je dat po industrijskim granama za koje su originalno građeni. Objekti su klasifikovani prema trenutnoj funkciji i karakteristikama važnim za energetsku optimizaciju. Nakon klasifikacije, usvojena su dva referentna modela, sa karakteristikama tipičnim za beogradsko industrijsko nasleđe, na kojima su testirane mere energetske optimizacije. Kroz računarske simulacije ponašanja referentnih modela, analiziran je uticaj prirodne ventilacije i prirodnog osvetljenja na energetske potrebe zgrade. U radu su prikazane opcije integracije sistema održive energije, sa fokusom na solarne panele, kao i njihov potencijalni uticaj na ukupne energetske zahteve. Za simulacije uticaja pasivnih strategija na energetski balans referentnih modela korišćen je program IES-VE, dok je za simulacije faktora koji utiču na vizuelni komfor korišćen program DIVA for Rhino. Simulacija održive energije je vršena u programu RETScreen. Nakon analiza date su preporuke za ostvarivanje energetske optimizacije prema zahtevima Pravilnika o energetskoj efikasnosti zgrada, kao i unapređenja u odnosu na aktuelne standarde, a time i smanjenja emisije ugljen-diksida. Korišćenjem propisane metodologije potvrđene su polazne hipoteze i ostvaren osnovni cilj istraživanja. Preciznije, formirani su referentni modeli adaptacije industrijskih objekata, izgrađenih u Beogradu pre Drugog svetskog rata, u poslovne, koji bi omogućili optimalne energetske performanse i prema kojima se može procenjivati kvalitet budućih intervencija, odnosno vršiti odabir mera unapređenja. Doprinosi ovog istraživanja uključuju identifikaciju i sistematizaciju karakteristika postojećih industrijskih objekata koje su relevantne za adaptaciju i formiranje energetski efikasnog poslovnog objekta i davanje preporuka za ostvarivanje energetske optimizacije u procesima adaptacije i zaštite industrijskih objekata.