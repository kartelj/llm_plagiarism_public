Rastuća prisutnost arhitektonskih struktura složenih oblika, upotreba zakrivljenog stakla, stakla kao građevinskog materijala, kao i potreba za većom prozirnošću omotača, ukazuju na potrebu za detaljnom analizom elemenata staklenog omotača geometrijski složenih oblika, posebno zakrivljenog stakla. Doktorska disertacija se fokusira na istraživanje mogućnosti i ograničenja upotrebe (zakrivljenog) stakla u izradi omotača arhitektonskih struktura geometrijski složene forme, sa ciljem postizanja estetski raznolikih i ekonomski prihvatljivih rešenja, fizički i tehnički adekvatnih performansi omotača, uzimajući u obzir energetske i do određene mere, konstruktivne karakteristike. Početak rada se bazira na analizi uloge arhitektonske geometrije u dizajniranju staklenog omotača kao i analizi tipološki različitih studija slučaja uz utvrđivanje tipologije geometrijski složenih oblika staklenih omotača/konstrukcija i geometrije staklenih elemenata koji su dalje u radu korišćeni i analizirani. U istraživanju je korišćen metod ankete sa ciljem identifikovanja elemenata procesa dizajniranja i izgradnje geometrijski složenog staklenog omotača, nakon čega je napravljena mapa procesa koju su potvrdili glavni akteri u procesu, što predstavlja glavni doprinos ovog istraživanja. Detaljnom studijom kreiranih hipotetičkih modela istražena je geometrija forme i materijalizacije pojedinačnih panela kao i celog staklenog omotača na kome je primenjeno zakrivljeno staklo. Pregledane su vizuelno- estetske i tehnološko-ekonomske karakteristike hipotetičkih modela omotača na osnovu prethodno definisanih kriterijuma radi određivanja mogućnosti i ograničenja upotrebe stakla. Izvršena je komparativna analiza dobijenih rezultata uz odgovarajući komentar i definisane su preporuke za izradu staklenog omotača primenom zakrivljenog stakla.