U disertaciji je predstavljen inovativni metod za dizajniranje površinskih konstruktivnih sistema, koji kombinuje geometrijske tehnike za oblikovanje forme i kompjuterske procese za simulaciju ponašanja struktura. Ovaj metod je predstavljen kao morfogenetski proces, gde se mogućnosti strukturalne analize koriste u fazi kreiranja rešenja, a karakteriše ga interaktivnost i fleksibilnost potrebna za specifičan proces dizajniranja površinskih struktura. Kreiranje algoritma, koji omogućava jednostavnije i efikasnije dizajniranje površinskih konstruktivnih sistema, postignuto je primenom izogeometrijske analize, numeričke metode u kojoj se geometrija i kinematika opisuju istim funkcijama. Za razliku od često korišćene klasične analize metodom konačnih elemenata, koja interpolira geometriju, izogeometrijski koncept podrazumeva analizu na osnovu precizno definisane početne geometrije, opisane NURBS tehnologijom, što omogućava dizajniranje, analizu i prilagođavanje modela koristeći jedinstveni tip podataka. Na osnovu teorijskog i konceptualnog okvira, razvijen je originalni algoritamsko-programski kod koji je implementiran u CAD sistemu zasnovanom na NURBS geometrijskoj reprezentaciji, koji omogućava automatsko generisanje formi koje su optimalne u pogledu strukturalnih performansi. Implementacija ovog procesa pokazuje efikasnost predloženog pristupa i potvrđuje da unapređenje kreativnih alata omogućava inovaciju i optimizaciju procesa dizajniranja.