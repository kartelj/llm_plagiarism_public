Istraživanje ima za cilj da utvrdi vezu između ugrađene i operativne energije tokom životnog veka porodične kuće na kojoj su sprovedene mere za poboljšanje energetske efikasnosti. Model za procenu energije tokom životnog ciklusa kuće je kreiran i primenjen na tipičnu porodičnu kuću u Somboru, Srbija. Model se sastoji od pet delimičnih modela sa matematičkim formulama i inventarima ulaznih i izlaznih podataka. Podaci za procenu početne ugrađene, dodatne ugrađene i energije za rušenje zgrade se preuzimaju iz Ekoinvent baze podataka. Operativna energija pre i posle poboljšanja se procenjuje korišćenjem kompjuterskog programa Passive House Planning Package (PHPP), a uvedeni su termini početna i dodatna operativna energija. Kroz kombinaciju iteracija pasivnih mera (poboljšanje toplotne izolacije) i aktivnih mera poboljšanja (primena tehničkih instalacija), utvrđeni su različiti nivoi poboljšanja energetske efikasnosti referentne porodične kuće. Upoređivanjem vrednosti dodatne operativne energije referentne kuće, izabrana su tri karakteristična nivoa poboljšanja. Izbor je zasnovan na proveri ispunjenosti uslova o energetskoj efikasnosti utvrđenih nacionalnom regulativom (minimalni zahtevi za postojeće kuće), standardom bez obaveze primene - pasivna kuća (Passivhaus) i evropskom regulativom (zgrade blizu nulte energije, NZEB). Model za procenu energije tokom životnog ciklusa se primenjuje na dvanaest varijanti referentne porodične kuće, sa postojećim i poboljšanim energetskim svojstvima. Predviđeni životni vek kuće je 100 godina, a poboljšanja su sprovedena 30, 40 i 50 godina nakon izgradnje kuće. Rezultati istraživanja uključuju model za procenu energije tokom životnog ciklusa kuća na kojima su sprovedene mere za poboljšanje energetske efikasnosti i odnos između ugrađene i operativne energije tipične porodične kuće u Somboru. Takođe, ugrađena energija potrebna za dostizanje ili ispunjavanje odabranih uslova energetske efikasnosti, kao i rezultujuće uštede u operativnoj energiji svih analiziranih varijanti referentne porodične kuće, pokazuju da je neophodno pristupiti budućim poboljšanjima energetskih svojstava postojećih zgrada u Srbiji sa stanovišta energije tokom životnog ciklusa, izražene u jedinicama primarne energije. Istraživanje naglašava potrebu za standardizacijom merenja i uključivanjem ugrađene energije kao pokazatelja energetske efikasnosti u regulativu.