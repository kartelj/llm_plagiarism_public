Ova disertacija se fokusira na proučavanje umetničke instalacije kao 'prostorne prakse', koja se oblikuje i sprovodi na raskršću umetnosti i arhitekture. Konkretno, istraživanje se usredsređuje na alternativne prostorne koncepte koji se odnose na novi skup odnosa između subjekta i prostornog uređenja, kao i na nove metode naseljavanja i prisvajanja prostora. Kroz teorijski diskurs zasnovan na metodologiji arhitektonskog projektovanja i teoriji savremene umetnosti, rad se usmerava na analizu relevantnih primera koji pokazuju kako su određene prostorne situacije istražene kroz instalacije koje su kreirali umetnici i arhitekte. Pozicioniranje umetničke instalacije kao 'prostorne prakse' između polja umetničkog i arhitektonskog istraživanja zahtevalo je kritički pregled relevantnih tekstova koji se odnose na koncept 'međuprostora', čime je definisan interdisciplinarni karakter ovog istraživanja. Osnovne hipoteze ovog rada su da umetnička instalacija otvara novo polje za arhitektonska istraživanja u fazi koncipiranja i realizacije projekta, i da umetnička instalacija može da se smesti u polje arhitektonske teorije i prakse kao nezavisni oblik stvaralaštva koji preispituje i menja uspostavljeni odnos između koncipiranja i realizacije arhitektonskog projekta. Osnova hipoteza je zasnovana na tumačenjima savremenih teorija arhitekture i umetnosti, koje sugerišu da arhitekti, primenjujući principe korišćene u koncipiranju i realizaciji umetničke instalacije, mogu dinamizirati proces projektovanja, usvajajući manje determinišući okvir i oslobađajući arhitekturu definisanosti sopstvenim medijima (Rendell, 2006; Grosz, 2001; Hill, 1998; Bonnemaison & Eisenbach, 2009). Tako se, preuzimanjem karakteristika umetničkih instalacija unutar istraživanja u arhitektonskom projektovanju, problematizuje uspostavljeni poredak arhitektonskog projektovanja sa ciljem formiranja nezavisne profesionalne pozicije. S obzirom na to da je ovo istraživanje sprovedeno na 'dijagonalnoj osi' između umetnosti i arhitekture, doprinos ove disertacije je dvostran. Prva grupa rezultata istraživanja sumira, kroz izdvojene studije slučaja, ključne koncepte umetničkih instalacija unutar polja istraživanja umetnosti. Druga grupa rezultata istraživanja ukazuje na potencijal i značaj koncepta umetničkih instalacija u arhitektonskom projektovanju, sumirajući, kroz studije slučaja, koncepte umetničkih instalacija kao arhitektonske kategorije. Istraživanje naglašava značaj uloge umetničkih instalacija u arhitektonskom projektovanju i postavlja nova istraživačka pitanja koja vode ka unapređenju znanja u oblasti procesa projektovanja. Takođe, istraživanje umetničke instalacije sa stanovišta arhitektonskog projektovanja ističe važnost interdisciplinarnosti u projektovanju i istraživanju i značaj integracije principa umetnosti u oblast arhitektonskog projektovanja sa ciljem stvaranja inovativnog pristupa problemima projektovanja.