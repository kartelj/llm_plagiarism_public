U modernom poslovnom okruženju, ideja o materijalnoj transparentnosti se često koristi kako bi se kroz transparentnu arhitekturu istakla moć i dostupnost kompanija. Velike staklene površine na fasadama zgrada služe kao reklama za institucije ili preduzeća, prenoseći potencijalnim klijentima poruku o njihovoj dostupnosti, otvorenosti i poštenju. Napredna tehnologija korišćena u izradi staklenih površina na fasadama takođe sugeriše sliku moderne i savremene organizacije koja se odgovorno odnosi prema očuvanju životne sredine i energije. Međutim, sa energetske tačke gledišta, upotreba transparentnog stakla na fasadama može dovesti u pitanje upravo ono što se reklamira - odgovornost prema očuvanju životne sredine i energije, jer transparentni delovi fasade često nisu optimizovani prema prostornim i klimatskim karakteristikama lokacije. Ova studija se bavi analizom mogućnosti iskorišćenja prednosti velikih staklenih površina u administrativnim prostorima u klimatskim uslovima Beograda, posebno u pogledu iskorišćenja dnevne svetlosti za smanjenje potrebe za električnim osvetljenjem i iskorišćenja solarnih toplotnih dobitaka za kompenzaciju velikih transmisionih gubitaka u zimskom periodu. Istraživanje je sprovedeno sa fokusom na održavanje vizuelnog i svetlosnog komfora i integrisano sa istraživanjem energetskih performansi kao posledice primenjenih mera za održavanje vizuelnog komfora u administrativnim prostorima. Istraživanja svetlosnih i vizuelnih performansi prostora putem kompjuterske simulacije su postala veoma popularna, s obzirom da do pre deset godina nije postojala odgovarajuća precizna tehnologija simulacije, niti parametri za izražavanje svetlosnih performansi prostora. U ovom istraživanju, kompjuterska simulacija performansi prostora je izvedena korišćenjem programa DIVA for Rhino, koji je razvijen na Harvard univerzitetu i prvi put predstavljen 2010. godine. Prednost ovog programa je integrativni pristup svetlosnim i vizuelnim performansama prostora sa energetskim aspektima prostora. Istraživanje je sprovedeno kompjuterskom simulacijom performansi za modele individualne kancelarije sa stepenom zastakljenja od 50%, 60%, 70% i maksimalnih 85%, za četiri grupe stakla sa svetlosnom propustljivošću od 50% do 80% i prema četiri osnovne orijentacije. Analizirani su prostori bez integrisanih zastora kako bi se prvo utvrdili potencijali iskorišćenja dnevne svetlosti i energije za različite kombinacije varijabilnih parametara. Glavni predmet istraživanja su administrativni prostori kod kojih su integrisani zastori u sistemu zastakljenja, s obzirom da u administrativnim prostorima uspostavljanje vizuelnog i svetlosnog komfora zavisi od upotrebe zastora. Rezultati pokazuju da se u klimatskim uslovima Beograda visok stepen zastakljenja fasade može primeniti na fasadama koje su orijentisane prema jugu i prema severu. Kod severno orijentisanih prostora ostvaruje se najveće iskorišćenje dnevne svetlosti i najmanje potrebe za energijom za osvetljenje, ali su ukupne potrebe za energijom slične kao kod prostora koji su istočno i zapadno orijentisani i sa nižim stepenom zastakljenja. Iskorišćenje dnevne svetlosti kod severno orijentisanih prostora je najoptimalnije sa primenom stakla sa visokom svetlosnom i energetskom propustljivošću zračenja u kombinaciji sa izuzetno dobrim izolacionim karakteristikama. Tokom perioda zagrevanja, severna fasada nije izložena solarnom zračenju, nema značajnih solarnih toplotnih dobitaka, tako da se sa dobrim izolacionim karakteristikama i energetskom propustljivošću zračenja obezbeđuje kontrola izuzetno visokih energetskih potreba za zagrevanje. U isto vreme, kako prostor nije izložen direktnom zračenju, zastori se spuštaju veoma kratko tokom godine, što obezbeđuje visok nivo iskorišćenja dominantno difuzne svetlosti. Kod južno orijentisanih prostora, iskorišćenje dnevne svetlosti je relativno manje u odnosu na sve ostale orijentacije zbog izloženosti solarnom zračenju tokom ukupnog perioda korišćenja prostora, što dovodi do veoma čestog spuštanja zastora. Sa povećanjem stepena zastakljenja fasade, ostvaruju se uštede u energetskim potrebama za osvetljenje, kao i pri svim drugim orijentacijama, ali su uštede relativno male. Najveće iskorišćenje se ostvaruje sa primenom stakla sa malom svetlosnom propustljivošću, što dovodi do dužeg perioda podignutih zastora, a time i efikasnijeg iskorišćenja dnevne svetlosti. Glavni razlog zbog kojeg je energetski efikasna primena visokog stepena zastakljenja kod južno orijentisanih prostora je visok nivo solarnih toplotnih dobitaka u periodu zagrevanja, što obezbeđuje skoro dvostruko manje energetske potrebe prostora za zagrevanje i oko 30% manje ukupne energetske potrebe prostora u odnosu na sve druge orijentacije.