Istraživanje kupola sa konkavnim poliedarskim površinama se vrši kao analiza geometrijskih oblika i struktura koje su relevantne za upotrebu u arhitekturi i građevinskoj industriji. Konkavne kupole su poliedri koji se generišu na sličan način kao kupole (Džonsonova tela), ali bez kriterijuma konveksnosti i sa dva ili više nizova jednakostraničnih trouglova u njihovom omotaču. Ove kupole se klasifikuju prema broju redova jednakostraničnih trouglova u mreži. Ovi trouglovi su grupisani u prostorne šestostranike, koji formiraju deltaedarski omotač oko centralne ose poliedra. Postoji više različitih Konkavnih kupola iste vrste na istoj poligonalnoj osnovi. U ovom radu su prikazane geometrijske konstrukcije i druge grafičke metode (3D modelovanje) koje omogućavaju prikaz kupola iz ove grupe, a koje su pomogle u otkrivanju međusobnih odnosa parametara, dimenzija i elemenata tela. Modelovanje Konkavnih kupola četvrte vrste je omogućeno kroz programiranje u softverskom paketu MATLAB. Sistematizacijom karakteristika Konkavnih kupola, određen je maksimalni broj predstavnika svake vrste i osnovni parametri Konkavnih kupola više vrste. Parametri tela mogu biti određeni i analitičkim metodama, kroz primenu iterativnih numeričkih postupaka, na osnovu grafičkih konstrukcija. Prikazane su i nove poliedarske strukture koje su rezultat varijacija Konkavnih bikupola kroz procese žirorotacije, elongacije, žiroelongacije i augmentacije. Kupole su elongirane i Konkavnim antiprizmama druge vrste, čiji je proces konstruktivno geometrijskog generisanja detaljno objašnjen. Pokazano je da istraživanje ovih poliedarskih predstavnika ima praktičnu primenu kroz uspostavljanje veze između teorijskih postavki i njihovih rešenja sa stvarnom arhitektonskom praksom.