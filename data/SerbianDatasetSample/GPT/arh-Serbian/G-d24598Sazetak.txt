Ovaj rad analizira ulogu arhitektonskog modernizma kao pravila koja definišu disciplinsko znanje, pretpostavljajući dijalektički model karakterisan unutrašnjim kontradikcijama. Modernizam je predstavljao istorijski prelomni trenutak u pogledu geometrijskih karakteristika građevina, stvarajući uslove za prelazak od reprezentativnosti klasičnog jezika ka apstraktnom jedinstvu oblika, prostora i funkcije. Sam pokret je kroz uspostavljanje univerzalnih paradigmi nastojao da prevaziđe različite uslove arhitektonske aktivnosti, formalizujući njene procese i dajući im sistematski karakter kao temelj za stvaranje autonomne discipline. Modernizam je bio epistemološko polje na kojem je izgrađen potpuno novi red prakse čiji su konstrukti, kroz istorijske narative, nadmašili ukupnost profesionalnog iskustva. Glavni motiv disertacije je nesklad između unutrašnje perspektive kreativnog procesa i spoljašnjih, objektivnih stanja arhitekture koja čine celokupnu profesionalnu stvarnost. U promenjenim vremenskim uslovima, glavni diskurzivni koncepti su zadržali apstraktni dijalektički karakter, gubeći terminološku preciznost i jezičku jasnoću, kao i sposobnost da precizno imenuju aktuelne fenomene. Sadašnji kontekst destabilizuje ne samo metodološki autoritet procesa kojem su se arhitekti krajem veka još uvek mogli prepustiti, već i svaku doslednost koja bi savremenoj arhitektonskoj formi poslužila kao osnova konstitutivne razlike. Njena emancipacija od obaveze da izrazi društvene i istorijske vrednosti našim savremenicima ne pruža realnu mogućnost da se u projektovanju rukovode isključivo sopstvenom maštom i odgovornošću i da svoju arhitekturu slobodno preispituju od nule, a da im ne treba čak ni društvo od kojeg bi dobili kreativni impuls. Dok kompjuterske tehnike i nova tehnologija stavljaju subjektu na dohvat ruke nezamislive produktivne mogućnosti, područje vrednosti postaje neodređeno i neuhvatljivo, neuobličeno i podložno preispitivanju koje može da ispuni čitav radni vek individue. Izazov današnje arhitekture predstavlja privatizovana ideja originalnosti koja zahteva potvrđivanje na planu pojedinačnih slučajeva, dok se odgovornost za njihov eventualni neuspeh ne može prebaciti na sistem već pada isključivo na teret pojedinca. Udaljenost i nepostojanost sistematske strukture, zajedno sa neodređenim, neuhvatljivim okruženjem čiji se zahtevi uvek iznova menjaju, u neskladu je sa apstraktnim karakterom disciplinarnog metajezika u čije su univerzalne predstave ugrađeni dijalektički narativi. Pozicija, projekcija, forma i stil su elementi ključni za strukturu rada, imajući ulogu vertikalnih okosnica kroz arhitektonske diskurse istorijskih epoha. Oni spadaju u osnovne pojmove arhitekture jer ukazuju na njene temeljne sadržaje unutar definicija koje su promenili kroz vreme. Analiza termina polazi od istraživanja etimologije identifikovanih reči, kako bi utvrđivanjem njihovog oblika i značenja pokazala ključna mesta diskurzivne transformacije. Disertacija tumači nove epistemološke uslove arhitektonske delatnosti, nalazeći uporišta u društvenoj istoriji arhitekture, oslanjajući se na metode uporedne teorije umetnosti koja se udaljava od pozicije formalističke estetike. Osnovna pretpostavka je da se teškoće sa opisivanjem aktuelnog profesionalnog stanja mogu teorijski lokalizovati isključivo kritičkim preispitivanjem referenci koje je utvrdio moderni pokret. „Razgradnja“ narativa putem stvaranja novih koji se udobnije smeštaju u aktuelno stanje ne može razrešiti diskurzivnu krizu, sveobuhvatniju i dublju od vidokruga profesionalne teorije i kritike. Problematizacija pozicije arhitektonskog modernizma odnosi se na demarkaciju figura identiteta koje su pogođene gubitkom istorijskog težišta, ali u spektralnom obliku još uvek upravljaju praksom.