Ova studija se bavi proučavanjem povezanosti između održive arhitekture, zdravstvenog turizma i salutogenih prostora, sa ciljem da se formira sveobuhvatan, integrativni model dizajna koji bi uključivao ključne principe svih triju oblasti. Primena ovog modela bi omogućila značajno poboljšanje postojećih objekata zdravstvenog turizma, posebno onih izgrađenih u drugoj polovini 20. veka, kao što je Institut za fizikalnu medicinu, rehabilitaciju i reumatologiju „Dr Simo Milošević“ u Igalu. Glavni aspekti svih triju oblasti su zdravlje (očuvanje zdravlja i blagostanja) i održivost (integrativni model održivog razvoja sa dominantnim aspektom životne sredine, uključujući ekonomske i sociokulturne podsektore). 

U oblasti održive arhitekture, uticaj na zdravlje se analizira kroz aspekte očuvanja životne sredine i zadovoljenja uslova komfora (toplotni, vazdušni, vizuelni, zvučni, psihološki aspekti komfora i povezanosti sa prirodom) kroz primenu pasivnih dizajnerskih mera. U oblasti zdravstvenog turizma, očuvanje/poboljšanje zdravlja je osnovni motiv putovanja i ključni cilj kreiranja salutogenih (isceljujućih) prostora je poboljšanje zdravstvenog stanja korisnika prostora. 

Održivost se analizira kroz dizajnerske bioklimatske mere i principe humanog dizajna u oblasti održive arhitekture, kroz aspekte održivog razvoja zdravstvenog turizma (očuvanje prirodnih lekovitih faktora i okruženja, niskokarbonski turizam, zadovoljstvo turista), kao i kroz princip kreiranja salutogenih prostora (savremena dizajnerska trijada održivost-svest o resursima, funkcija-udobnost, percepcija-zadovoljstvo). 

U oblasti dizajniranja salutogenih prostora, važne teme analize su dizajniranje zasnovano na naučnim dokazima (evidence based design), kao i kontekstualnost. Rezultat analize svih triju oblasti je sintezni model valorizacije objekata zdravstvenog turizma, sa salutogenim okruženjem kao referentnim okvirom, unutar kojeg se izdvajaju održiva arhitektura i zdravstveni turizam. 

Ovaj model uključuje ciljeve, kriterijume, indikatore i preporučene mere valorizacije objekata zdravstvenog turizma, na osnovu kojih je izrađena studija slučaja - valorizacija postojećih prostornih, ekoloških, funkcionalnih i zdravstveno-turističkih kapaciteta Instituta u Igalu, sa ciljem utvrđivanja mogućnosti poboljšanja kroz primenu trenutno nedovoljno primenjenih preporučenih mera prilikom buduće rekonstrukcije kompleksa Instituta. 

Cilj istraživanja je utvrđivanje nove teorijske i praktično primenjive metodologije dizajniranja objekata zdravstvenog turizma koja bi integrisala ključne savremene principe održive arhitekture (humanog dizajna), zdravstvenog turizma i kreiranja salutogenih (isceljujućih) prostora, što bi omogućilo održivi razvoj zdravstveno-turističkih destinacija i doprinelo stvaranju zdravijih, prijatnijih, humanijih, inspirativnijih, čovekomernijih prostora i ambijenata, a time i značajno unapredilo zdravlje i blagostanje korisnika prostora.