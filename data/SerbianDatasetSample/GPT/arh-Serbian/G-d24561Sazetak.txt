Ocenjivanje kvaliteta drvenih struktura u osnovi podrazumeva analizu njihove statičke izdržljivosti i stabilnosti. Ovakve ocene obično zahtevaju ispitivanja na licu mesta, a zbog tehničkih karakteristika mehaničkog testiranja, uglavnom se fokusiraju na nedestruktivne metodološke pristupe. Visoki standardi postavljeni za ispitivanje arhitektonskih objekata od kulturno-istorijskog značaja, posebno u pogledu očuvanja njihove celovitosti i autentičnosti, usmerili su i ovo istraživanje ka razvijanju pouzdane, nedestruktivne metode za te svrhe. Razvijanje ove metode podrazumevalo je njeno kalibriranje, jer do sada nije bilo direktne ekvivalencije između mehanički i nedestruktivno određene čvrstoće ugrađenog drveta. Ultrazvučni i stres-zvučni talasi, koji se obično koriste za nedestruktivne procene mehaničkih svojstava drveta na osnovu brzine propagacije njihovih talasa, omogućavali su samo izračunavanje dinamičkog modula elastičnosti. Da bi se dobio i statički modul elastičnosti za korelaciju parametara različitih modaliteta testiranja, bilo je potrebno i paralelno mehaničko ispitivanje datog drvenog materijala. Kalibracijom stres-zvučne metode ispitivanja drveta - po analogiji sa usmeravanjem sile pritiska i zvučnih talasa u odnosu na pravac toka drvnih vlakana, postignuta je ekvivalencija parametara brzine propagacije zvuka i parametara čvrstoće drveta. Na ovaj način je razvijena metoda za procenu čvrstoće nosivih elemenata drvenih arhitektonskih konstrukcija na licu mesta, upoređujući sa standardom propisanim dozvoljenim naprezanjima (JUS U.C9.200/300) koji je dat u odnosu na vrstu, klasu drveta i njihove dimenzije. S obzirom da je kalibracija stres-zvučne metode vršena na uzorcima isečenim od zdravog drveta određene higroskopne vlažnosti, procena čvrstoće nosivih konstruktivnih elemenata mogla je da se vrši i na osnovu poznatih brzina propagacije zvuka kroz zdravo drvo. Rezultati ovog istraživanja, na osnovu spektralne analize propagacije zvučnih talasa, pokazuju da je njihova primena omogućila direktnu procenu čvrstoće nosivih drvenih greda, a samim tim i stabilnosti konstrukcija, čime je postignut cilj ovog istraživanja.