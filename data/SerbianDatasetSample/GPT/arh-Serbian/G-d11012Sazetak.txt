Studije o pejzažu kao integralnom delu ljudskog društva počele su da se razvijaju u zapadnoj civilizaciji sa početkom Renesanse. Kraj 18. veka karakteriše formiranje geografskog diskursa koji se bavi objašnjavanjem interakcije između ljudskog društva i okruženja. Karl Ortvin Sauer je 1925. godine u svom eseju "Morfologija pejzaža" definisao kulturni pejzaž kao rezultat uticaja kulture, odnosno kulturne grupe, na prirodu. Kulturni pejzaž se, prema Saueru, formira razvojem određene kulture na određenom prostoru, ili smenom različitih kultura. Tokom 19. i 20. veka, geografska istraživanja su se diversifikovala, posebno u oblasti proučavanja kulturnog i urbanog pejzaža. Od kraja 70-ih godina 20. veka, počinje da se javlja veliki broj naučnih studija iz oblasti arhitekture i urbanizma, koje su rezultat istraživačkog interesa za koncept pejzaža.

Ova doktorska disertacija se bavi urbanističkom istorijom Beograda u 19. veku, od poslednje decenije 18. veka do početka Prvog svetskog rata. U tom periodu, neki od kvantitativnih pokazatelja urbanizacije su se višestruko povećali, kao što su broj stanovnika, gustina naseljenosti, površina gradskog područja, broj regulisanih gradskih saobraćajnica. Takođe, u poslednjih 25 godina proučavanog perioda, došlo je do značajnog kvalitativnog skoka u urbanom razvoju Beograda, sa formiranjem infrastrukturnih sistema koji do tada nisu postojali, kao što su električna gradska rasveta, moderni vodovod i kanalizacija, električni tramvaj.

Tema ovog rada je arhitektonsko-urbanistička transformacija Beograda koja se dogodila u 19. veku. Istraživačka pitanja su podeljena u nekoliko osnovnih grupa i odnose se na aktere promena, definiciju područja transformacije i karakteristike transformacionih procesa. Cilj istraživanja je analiza faktora koji su uticali na transformaciju Beograda u 19. veku, kroz proučavanje arhitektonsko-urbanističkih aspekata transformacije urbanog pejzaža u kontekstu smene dominantnih kultura i društvenih uređenja.

U ovom radu se posebno analizira transformacija urbanog pejzaža Beograda u 19. veku. Ovaj proces se odvijao paralelno sa promenama društvenih, ekonomskih, kulturnih i privrednih pokazatelja razvoja grada, i kroz smene organizacionih oblika gradskih i državnih vlasti, u kontekstu istorijskih događaja.

Društvena struktura Beograda u 19. veku se znatno promenila u odnosu na sliku socijalnih odnosa s kraja 18. veka. Tri glavne grupe su činile zajednicu Srba doseljenih iz Kneževine Srbije i ostalih krajeva u Otomanskom carstvu, Srbi iz Habzburške, odnosno iz Austro-Ugarske imperije, i predstavnici postojeće trgovačke i zanatlijske zajednice Beograda, koju su činili uglavnom Cincari i Grci, kao i Turci, Srbi, Jevreji, Jermeni, i drugi. Ove tri najbrojnije grupe su stvorile novu gradsku kulturu, koja je odslikavala političke prevrate u Beogradu i Srbiji.

U okviru proučavanja beogradskog pejzaža, uočene su nekoliko faza njegove transformacije. Prva faza je inicijalni period procesa, 1791-1815, u kojem su naznačeni počeci transformacije grada. Druga faza je trajala do 1867. godine i treća, poslednja faza procesa trajala je od 1867, do Prvog svetskog rata.

Transformacija urbanog pejzaža Beograda je ispitana kroz transformaciju nekoliko arhitektonsko-urbanističkih aspekata, prostornih indikatora izmenjenog stanja: granicu grada, prirodnu sredinu, izgrađenu sredinu, urbanu regulaciju, kao i komunalne infrastrukturne sisteme i sanitarnu opremljenost grada.

Prikupljanjem, klasifikacijom i analizom relevantnih podataka o transformaciji Beograda u naznačenom periodu, komparacijom njihovih kvalitativnih odlika i karakterističnih merljivih izraza tokom definisanog vremenskog okvira, u kontekstu urbanističkog razvoja grada sagledavanog kroz primarne izvore, glavni tok istraživanja je usmeren ka određivanju obima ostvarenih promena, identifikaciji najvažnijih aktera i događaja u okviru procesa, i uspostavljanju relacija među njima.

Glavne teorijske i metodološke postavke proučavanja zasnivaju se na unitarnoj teoriji i nauci o prostoru Anri Lefevra, kako je obrazložena u uvodnom delu knjige "Proizvodnja prostora". Osim toga, kao teorijski okvir rada usvojeno je i Lefevrovo proučavanje urbanog fenomena objavljeno u knjizi "Urbana revolucija", kao i esej istog autora o političkom prostoru: "Razmišljanja o politici prostora".

Teorijski uvidi o trećem prostoru, koji proizlaze iz Lefevrove unitarne teorije, obrazloženi u knjizi Edvarda Sodže "Treći prostor: putovanje u Los Anđeles i druge stvarne i zamišljene prostore", polazište su sagledavanja transformacije urbanog pejzaža u istorijskom okviru i kroz postavke o simultanoj prostornosti, istoričnosti i društvenosti odvijanja ljudskih aktivnosti.

U disertaciji su izrazi transformacije beogradskog pejzaža u fazama prikazani kroz arhitektonsko-urbanističke aspekte različitih nivoa prostornosti, odnosno u nivoima koji odgovaraju različitim stepenima ostvarenja transformacije, kroz opaženi, zamišljeni i življeni, odnosno treći prostor.

Uži teorijski okvir ove disertacije određen je kroz definiciju i teorijsko razmatranje kulturnog pejzaža, koje je dao Karl Sauer, odnosno u uvidima o transformaciji prirodne sredine kroz ljudsko dejstvo u prostoru. Osim toga, proučavanje u radu zasnivamo na pitanjima uključivanja Beograda u "prostor cirkulacije" šire teritorije, koji Mišel Fuko definiše u sklopu "dispozitiva bezbednosti" i drugih teorijskih razmatranja stvaranja moderne "države upravljanja".

Uži teorijski okvir disertacije čini takođe i proučavanje različitih komponenata sagledavanja i stvaranja složenog fenomena pejzaža, kao i urbanog pejzaža, i tumačenja istorije urbanog pejzaža. U ovom istraživanju, pored ostalih, primenjuje se metod istorijske interpretacije uvida stečenih u domenu arhitektonskih i urbanističkih studija prostora.

Istraživanje je pokazalo da je u Beogradu došlo do transformacije urbanog pejzaža tokom 19. veka, i da je proces u najvećoj meri vođen paradigmom modernog evropskog grada, od strane nosilaca političke i ekonomske moći i u zakonitostima kapitalističkog razvoja države i smena društvenih uređenja. Osim toga, jedan od pravaca aktivnosti čiji je rezultat bio transformacija beogradskog pejzaža, nastao je dejstvom koje na prostor vrši kompleksni sistem društva u celini.

Beograd se u 19. veku transformisao prema modelu modernog kapitalističkog grada, i u tom smislu su, u poslednjoj fazi posmatranog perioda naročito, ispoljene negativnosti ovog razvoja, kao što je, na primer, stambena beda, nedostatak zelenila u gradu, nedovoljna komunalna opremljenost grada u odnosu na prostornu raspodelu stanovnika, zatim pojava zaraznih bolesti čiji su uzrok prethodno navedene karakteristike urbanog razvoja, i slično.

S druge strane, u Beogradu nije bilo, kao tokom urbanizacije velikih industrijskih gradova Evrope u 19. veku: drastične stambene bede, epidemija zaraznih bolesti koje ona uzrokuje, revolucionarnih pobuna siromašnih slojeva društva i stalne mogućnosti eskalacije nezadovoljstva gradske sirotinje.

Istraživanje u okviru disertacije, pokazalo je takođe da se transformacija urbanog pejzaža Beograda u periodu 19. veka desila u domenu arhitektonske i urbanističke kulture, koju su karakterisali, pored transformisanih izraza izgrađene gradske sredine, i intelektualni i duhovni izrazi ovog procesa, među kojima i stvaranje novog "življenog", trećeg prostora.

Pitanja kojima se ova disertacija u najvećoj meri bavi odnose se na razmatranja značaja izražavanja kulturnih praksi u prostoru, u procesu transformacije urbanog pejzaža od otomanskog do evropskog, odnosno kapitalističkog grada. U tom smislu, otvaramo i nova istraživačka pitanja o urbanom pejzažu Beograda, odnosno mogućim tumačenjima njegovih transformacija u vremenu.