Izabrana tema za disertaciju proizlazi iz želje da se dugotrajno praktično iskustvo u urbanističkom planiranju i identifikovani problemi u profesionalnom radu primene u teorijskoj analizi mogućnosti za unapređenje planiranja Beograda. Istraživanje se fokusira na dva jednako bitna aspekta i konteksta: lokalni, sa ciljem da se utvrdi uloga urbanističkog planiranja i unapredi efikasnost prakse u uslovima stalnih promena, kriza i neizvesnosti; i globalni, gde se analiziraju urbani fenomeni, metode planiranja i obezbeđivanje održivosti modernih gradova u Evropi i svetu, uzimajući u obzir složene procese i probleme urbanizacije.

Istraživanje pokriva deo tranzicionog perioda Beograda između 1995. i 2015. godine, tokom kojeg se može pratiti odnos između intenzivnih socijalno-političkih, ekonomskih i tehnoloških promena i politika planiranja koje prate te procese. Ovaj period je izabran zbog toga što se planiranje grada od kraja osamdesetih godina 20. veka pokazalo inertno, uprkos značajnim promenama u okruženju, nezadovoljstvu investitora, uprave i javnosti i evidentiranoj potrebi za preispitivanjem i promenom njegove funkcije i dinamike.

U međuvremenu, otvorena je globalna stručna debata o temi Održivih razvojnih ciljeva i Nove urbane agende uoči konferencije UN Habitat III 2016. godine, u tom kontekstu se postavlja pitanje mesta i uloge planiranja i planerske profesije u dinamičnom, pretežno urbanom dobu.

Ova studija uključuje istorijski pregled urbanističkih planova i strategija gradova, kako bi se sagledali prethodni obrasci planiranja gradova i na osnovu toga predvidela moguća promena u sistemu planiranja Beograda, uzimajući u obzir globalno iskustvo i lokalnu tradiciju. Dinamično okruženje Beograda može predstavljati reprezent ne samo tranzicije postsocijalističkih gradova u regionu, već i globalnih gradova, koji se sličnom dinamikom suočavaju sa nešto drugačijim, ali ne manje značajnim problemima savremenog doba.

Hipoteza koja se u istraživanju dokazuje jeste da su promene u prirodi, društvenoj, političkoj i ekonomskoj sferi toliko značajne i intenzivne da je neophodna promena paradigme u planiranju Beograda – prelazak iz konzervativnog na strateško, procesno planiranje i iz okvira delatnosti samo javnog sektora u drugačije procese usaglašavanja potreba i interesa šireg spektra aktera.

U izmenjenom sistemu, urbanističko planiranje zadržava značajnu ulogu kao tradicionalno važan, poznat i koristan instrument upravljanja prostorom grada, uz neophodne modifikacije proizašle iz izmenjenog dinamičnog okruženja, novih zahteva i novih ciljeva razvoja. Pored planiranja, u implementaciju strategije grada potrebno je uključiti i druge, nove instrumente, i veći broj učesnika u različitim sektorima kako bi se ciljevi komplementarno ostvarivali i u oblastima koje već neko vreme nisu predmet urbanističkih planova.

Iskustva uspešnih evropskih gradova pokazuju da je danas planiranje, više nego ikad, način upravljanja razvojem grada te da su odgovarajući planovi shvaćeni kao proces i posvećena uprava koja ih dosledno sprovodi – garant održivog razvoja gradova u trajno nestabilnim, promenljivim globalnim uslovima.