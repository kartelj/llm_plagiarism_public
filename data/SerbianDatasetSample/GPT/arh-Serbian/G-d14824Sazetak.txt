Doktorski rad se fokusira na proučavanje komunikativnih aspekata arhitekture, posmatrane kao jedan od potencijalnih modela za interpretaciju značaja i percepcije arhitektonskih kreacija. U modernoj teoriji arhitekture, sve je više naglašena promena fokusa sa arhitekture kao gotove fizičke forme na prostor interakcija i tokova, što dovodi do njenog posmatranja kao mesta složene komunikacije koja se javlja u tom procesu. Ova potreba za ponovnim uspostavljanjem usmerava istraživački pristup, pa je istraživanje usredsređeno na analizu sposobnosti i formi arhitektonske komunikacije. Komunikativni aspekt arhitekture se ostvaruje kroz materiju kao fizičku manifestaciju. Međutim, s obzirom da je ona kreirana ljudskim duhom, a na isti način se i percipira, u ovom kontekstu arhitektonsku komunikaciju možemo shvatiti kao domen nematerijalne arhitekture. U tom smislu, jedan od ciljeva disertacije je da promoviše arhitekturu kao polje razmišljanja u ostvarivanju komunikoloških vrednosti, i na taj način da je istakne kao umetničku i kreativnu disciplinu. Studija pretpostavlja dva pravca istraživanja komunikativnih aspekata arhitekture koji su definisani kao eksteriorni i interiorni oblik komunikacije, kao metodološki pristup u interpretaciji vrednosti arhitektonskih kreacija. Eksteriorni oblik arhitektonske komunikacije se odnosi na značaj izvan same arhitekture, u širem kontekstu kulture i okruženja u kojem delo nastaje i shvata se. Možemo ga shvatiti u semantičkom sistemu značenja, i on se odnosi na spoljni objektivni svet. Ovaj oblik komunikacije se povezuje sa principima reprezentacije u arhitekturi, gde se arhitektonski jezik sam po sebi shvata kao izvor značenja, pa se u ovom pravcu istraživanja komunikativnih aspekata uspostavlja analogija sa lingvističkom metodologijom. Na ovaj način se razmatra način na koji razumemo arhitekturu u simboličkom smislu pomoću mimetičkih mehanizama i metafore kao instrumenta značenja i izražajnosti, fokusirajući se na kognitivne vrednosti narativa. Interiorni oblik komunikacije u arhitekturi se odnosi na aspekt subjektivnog iskustva u neposrednom susretu sa arhitektonskim prostorom. Ovaj oblik komunikacije pripada fenomenološkoj metodi istraživanja koja se usmerava na ispitivanje čulnih fenomena, subjektivnosti doživljaja, uvodeći slojeve intuitivnog i nesvesnog, efemernosti pojava koje arhitektura proizvodi, pitanje prostorno-vremenske percepcije. Fenomenološka analiza u arhitekturi, između ostalog, se fokusira na način na koji su stvari kreirane i kako ostvaruju međusobnu interakciju, u smislu kreiranja određene atmosfere. Istraživanje je podeljeno u dve osnovne celine. U prvom delu se postavlja teorijski okvir istraživanja komunikativnih aspekata arhitekture, dok je drugi deo rada koncipiran kao kvalitativno istraživanje kroz studiju slučaja na primeru dela arhitekte Zlatka Ugljena i njegovog projektantskog pristupa u skladu sa teorijskom postavkom. Korišćenje različitih istraživačkih metoda omogućava teorijski, praktični i metodološki naučni doprinos. Primena istraživanja se ogleda u mogućnosti primene teorijske osnove zasnovane na komunikativnim aspektima arhitekture za kritičku analizu i interpretaciju arhitektonskih kreacija, i kao osnove za metodološki postupak u projektovanju.