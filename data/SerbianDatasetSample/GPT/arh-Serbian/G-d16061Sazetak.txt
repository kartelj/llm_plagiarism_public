Ova studija analizira veze između arhitektonske ekspresije, njenog simboličkog značaja u prenošenju poruke između posmatrača i dela, kao i uticaj prostorno-fizičkog konteksta na razvoj simboličkog koncepta u dizajniranju memorijalne arhitekture. Istraživanje se temelji na pretpostavci da arhitektonska ekspresija, kao spoj funkcije i forme dela, u odgovarajućem prostorno-fizičkom kontekstu, prenosi smisao i značenje prostornog rešenja i ukupne arhitektonske forme. Metodologija istraživanja se zasniva na simboličkoj teoriji, koja služi kao okvir za interpretaciju i doživljaj memorijalne arhitekture. 

Simbolika arhitektonske ekspresije se analizira na osnovu simboličke teorije, kroz tumačenje umetničke ekspresije koju nosi arhitektonsko delo, i kroz utvrđivanje specifičnosti arhitektonsko-urbanističke postavke. Ova naučna studija se fokusira na analizu specifičnosti funkcionalne postavke rešenja i elemenata forme, kroz koje se identifikuje jedinstvenost arhitektonske ekspresije u memorijalnoj arhitekturi. 

Istraživanje se bavi utvrđivanjem značenja simbolike arhitektonske ekspresije u memorijalnoj arhitekturi na osnovu primera iz autorske prakse, kroz analizu primenjenih prostornih rešenja i načina komponovanja strukturnih formi sa ciljem razumevanja simboličke poruke na relaciji posmatrač - delo. Poseban naglasak je na autorskom pristupu u konceptualnoj fazi arhitektonsko-urbanističkog projektovanja memorijalne arhitekture, gde je sažeta celokupna poruka o značenju pojedinačnog dela. 

Simbolika arhitektonske ekspresije se utvrđuje na izabranim referentnim primerima, odnosno delima memorijalne arhitekture kao konkretnim predmetima istraživanja u okviru studija slučaja. Kroz uporednu analizu 6 izabranih primera, vrši se arhitektonsko-urbanističko tumačenje konkretnog dela memorijalne arhitekture u skladu sa prethodno postavljenim teoretskim aspektima teme, što omogućava razumevanje arhitektonskog dela u celini i razumevanje simboličkog značenja postavljenog arhitektonsko-urbanističkog rešenja, simbolike forme i funkcije kao i idejnog koncepta dela memorijalne arhitekture. 

Ova naučna studija, takođe ima za cilj prepoznavanje uloge simbolike arhitektonske ekspresije u memorijalnoj arhitekturi, kao mehanizma prenošenja poruke o značenju dela. Cilj ovog naučnog rada je da doprinese razumevanju simbolike arhitektonske ekspresije, koje je zasnovano na prethodno definisanim teoretskim osnovama, i izloženo u dva pravca: kao način razumevanja simboličke funkcije dela (kroz arhitektonsku analizu) i kao način razumevanja i tumačenja simboličkih formi dela memorijalne arhitekture.