Ova studija se fokusira na nove medije i tehnologije u arhitekturi, te analizira njihov uticaj i posledice na nastanak i evoluciju novih karakteristika i potencijala arhitektonskog prostora. Istraživanje polazi od pretpostavke da je upotreba novih medija dovela do nastanka i razvoja nove tehnološke dinamičko-responzivne paradigme u arhitekturi, promene kvaliteta i funkcija arhitektonskog prostora, kao i aktivne uloge korisnika - učesnika, u njegovom oblikovanju. Ubikuitet računarskih tehnologija, trendovi minijaturizacije i inteligentnih sistema, rezultirali su razvojem radikalno novih karakteristika i potencijala arhitektonskih materijala u oblikovanju prostora, kao i spajanjem i preklapanjem koncepta medija, materijala, uređaja i sistema u arhitekturi. U takvom kontekstu, cilj ove studije je ispitivanje i kritička evaluacija načina korišćenja novih medija u arhitekturi, kao i donošenje zaključaka o mogućnostima i posledicama njihove upotrebe. Očekivani rezultat istraživanja je doprinos u obliku kritičke analize i sinteze postojećih znanja u ovoj oblasti, kao i sticanje novih naučnih uvida o mogućnostima i posledicama upotrebe novih medija na konceptualizaciju, nastanak i razvoj arhitektonskog prostora.