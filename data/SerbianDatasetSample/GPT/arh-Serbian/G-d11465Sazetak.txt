Osvetljenje ima ključnu ulogu u percepciji ambijenta tokom noći. Do skoro, visokokvalitetno ambijentalno osvetljenje podrazumevalo je korišćenje metal-halogenih svetlosnih izvora sa keramičkim gorionikom, zahvaljujući njihovim osnovnim prednostima u odnosu na druge tradicionalne svetlosne izvore koji se koriste u urbanom osvetljenju (toplo-bela boja svetlosti i izvanredna reprodukcija boja) koje su doprinosile adekvatnom prikazu (isticanju) karakteristika ambijenta i stvaranju ugodne atmosfere. U poslednje vreme, svetiljke sa LED svetlosnim izvorima se promovišu kao idealno rešenje za ambijentalno osvetljenje. Njihove male dimenzije, usmereni svetlosni snopovi i mogućnost promene intenziteta i boje svetlosti čine ih izuzetno pogodnim za arhitektonsko osvetljenje. Međutim, postavlja se pitanje da li su LED svetiljke prikladne za ambijentalno osvetljenje, uzimajući u obzir karakteristike urbanog ambijenta koje je potrebno istaći i efekte koje je potrebno postići. Dok se provera fotometrijskih, energetskih i ekonomskih pokazatelja primene LED svetiljki može izvršiti merenjima ili proračunima, druge relevantne karakteristike LED svetiljki, poput boje svetlosti, sposobnosti reprodukcije boja, subjektivnog doživljaja blještanja, osećaja sigurnosti, osećaja opuštenosti u osvetljenom prostoru i mogućnosti isticanja elemenata i detalja u prostoru, mogu se proveriti samo uz pomoć subjektivnog mišljenja ispitanika o svakom od navedenih aspekata osvetljenja. Zbog toga ova doktorska disertacija obuhvata ne samo proveru objektivnih (energetskih, fotometrijskih i ekonomskih), nego i subjektivnih pokazatelja kvaliteta ambijentalnog osvetljenja, uz napomenu da je provera subjektivnih pokazatelja izvršena u okviru pilot projekta realizovanog na šetališnoj stazi u jednom od beogradskih parkova. iv U radu su predstavljeni ne samo faktori kvaliteta ambijentalnog osvetljenja, nego i karakteristike urbanih ambijenata koje treba istaći osvetljenjem. Uz to, na osnovu analiziranih primera izvedenih ambijentalnih osvetljenja trgova, parkova i šetališta, definisane su smernice za ambijentalno osvetljenje. Analizom rezultata istraživanja sprovedenih na skoro svim kontinentima, u okviru kojih je sa raznih aspekata vršeno poređenje konvencionalnih i LED izvora svetlosti, definisani su opšti uslovi za izvođenje pilot projekata u okviru kojih se vrši poređenje različitih tipova ambijentalnog osvetljenja. U skladu sa tim, realizovan je pilot projekat u okviru koga je (uz pomoć ankete u kojoj je učestvovalo 112 ispitanika) izvršeno poređenje subjektivnih doživljaja ispitanika po pitanju relevantnih karakteristika ambijentalnog osvetljenja izvedenog pomoću LED i metal- halogenih svetiljki. Rezultati ankete su pokazali da su ispitanici smatrali da je instalacija sa svetiljkama sa konvencionalnim metal- halogenim izvorima svetlosti bolja po svim aspektima. Verovatno objašnjenje dobijenih rezultata sadržano je u činjenici da se, i pored stalnog unapređenja karakteristika LED čipova, u njihovom spektru i dalje izdvaja zračenje velikog intenziteta u području plave boje, zbog čega se primenom metal-halogenih izvora svetlosti (koje karakteriše približno kontinualan spektar) postižu bolji rezultati koji se odnose na boju svetlosti i reprodukciju boja, odnosno na ugodnost ambijenta. Napominjemo da su za osvetljenje prostora u kojima se ljudi duže zadržavaju ključni faktori kvaliteta adekvatna boja svetlosti, veoma dobra reprodukcija boja i nizak stepen blještanja. Statističkom obradom podataka primenom t-testa za jednakost srednjih vrednosti koji važi za slučaj zavisnih uzoraka, ustanovljeno je da rezultati koji se odnose na sva pitanja iz anketnog upitnika (sve aspekte v ambijentalnog osvetljenja) mogu da se smatraju statistički vrlo značajnim ili statistički značajnim. Izvršena je i obrada rezultata ankete uz uvažavanje težinskih faktora, koja je pokazala da je u posmatranom slučaju uticaj težinskih faktora bio zanemarljiv. U cilju upoređivanja objektivnih (energetskih i ekonomskih) pokazatelja kvaliteta ambijentalnih osvetljenja izvedenih pomoću LED i metal- halogenih svetiljki, izvršeni su fotometrijski proračuni koji su se odnosili na osvetljenje šetališnih staza raznih svetlotehničkih klasa (svako od analiziranih svetlotehničkih rešenja ispunilo je sve fotometrijske zahteve koji se odnose na odgovarajuću svetlotehničku klasu). Poređenjem energetske efikasnosti osvetljenja razmatranih šetališnih staza (ukupne instalisane snage, odnosno utrošene električne energije), konstatovano je da se primenom LED umesto metal-halogenih svetiljki mogu postići uštede električne energije do 35.5%, ali i da postoje situacije kod kojih je povećana potrošnja električne energije (do 31.5%). Uz to, primenom opšte prihvaćene metode aktuelizacije troškova, izvršeno je ekonomsko poređenje fotometrijski uporedivih instalacija osvetljenja šetališnih staza. Analiza je pokazala da su pojedina LED svetlotehnička rešenja bila do 29.2% jeftinija, ali i da su preovladavala skuplja LED svetlotehnička rešenja (procentualna razlika između njihove ukupne aktuelizovane cene i ukupne aktuelizovane cene uporedivih metal- halogenih svetlotehničkih rešenja iznosila je do 45.9%). Imajući u vidu tehnologiju proizvodnje svetlosti od strane LED čipova i činjenicu da brz razvoj LED tehnologije sa aspekta energetske efikasnosti nije praćen značajnim poboljšanjima spektra emitovane svetlosti, ne očekuje se da u skoroj budućnosti LED tehnologija dostigne kvalitet spektra koji karakteriše metal-halogene izvore svetlosti. Zbog toga smatramo da će primena metal-halogenih izvora svetlosti još dugo biti opravdana u ambijentalnom osvetljenju. vi