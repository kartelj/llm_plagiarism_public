Ova studija je smeštena u kontekst arhitektonskog projektovanja, sa namerom da se razviju naučno utemeljeni modeli projektovanja koji bi poboljšali rekreativnu vrednost napuštenih javnih otvorenih prostora. Osnova ove ideje je pretpostavka da je moguće uspostaviti vezu između rekreativne vrednosti napuštenog javnog prostora i arhitektonske intervencije, kao i da su doživljajni potencijali napuštenih prostora ključni za poboljšanje njihove rekreativne vrednosti. Pregledanjem teorijskih postignuća u oblasti arhitekture i srodnih disciplina, identifikovane su tri grupe specifičnih karakteristika napuštenih prostora - istorijski kontekst, prostorni karakter i lokalna prepoznatljivost. U savremenom okruženju, ove karakteristike se smatraju doživljajnim potencijalima. Istraživanje takođe prepoznaje koncept rekreativne vrednosti kao ključni faktor za razmišljanje o ulozi arhitekture u integraciji napuštenih javnih prostora u svakodnevni život grada. Kroz detaljnu analizu primera dobre prakse, određuje se uloga arhitektonske intervencije u stvaranju rekreativnih situacija, razlažući proces projektovanja na korake i odluke. Sistematskim analiziranjem rezultata, identifikuju se specifične grupe arhitektonskih intervencija u vezi sa doživljajnim potencijalima napuštenih prostora. Na ovaj način se formira model, kao set smernica za projektovanje, zasnovan na doživljajnim potencijalima napuštenih prostora kao nosiocima autentičnih arhitektonskih koncepta. Ovaj rad doprinosi unapređenju znanja u oblasti teorije arhitektonskog projektovanja, definišući modele prostorno-programskih konstelacija sa ciljem poboljšanja rekreativne vrednosti. S druge strane, praktični doprinos se odnosi na poboljšanje metodologije procesa projektovanja i proširenje oblasti projektantskog delovanja u okviru javnih otvorenih prostora, kao i u procesu transformacije napuštenih prostora.