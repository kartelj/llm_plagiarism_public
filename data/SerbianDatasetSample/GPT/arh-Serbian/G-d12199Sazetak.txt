Doktorska disertacija se bavi proučavanjem kompleksne veze između otvorenih javnih gradskih prostora nasleđenih iz kolektivnog stanovanja u blokovima iz druge polovine 20. veka i svakodnevnog socijalnog života, odnosno oblika socijalne interakcije kao modela korišćenja javnih gradskih prostora u susedstvu. Problemi u gradskim prostorima susedstva se manifestuju na socijalnom i prostornom nivou kroz: otuđenje stanovnika, nedostatak zajedničkih aktivnosti i boravka u otvorenim javnim prostorima susedstva, nisku vitalnost, nedostatak adekvatnog održavanja i smanjenu sigurnost. U kontinuiranom dvosmernom procesu, ljudi oblikuju i menjaju prostor, dok prostor istovremeno utiče na ljude i menja ih. Kao što fizički prostor predstavlja rezultat socijalnih procesa i promena, tako i ljudsko ponašanje određuje fizički, ali i socijalni i kulturni kontekst. Pretpostavlja se da se moguća prostorna transformacija kolektivnog susedstva pristupa sa stanovišta preoblikovanja socijalno-prostornih odnosa na kojima se zasnivaju modeli korišćenja javnog prostora susedstva. S obzirom da je preduslov socijalnih dešavanja istovremeno prisustvo aktera- korisnika prostora, proučava se međuodnos fizičkih karakteristika urbane strukture i arhitekture koja formira otvorene javne prostore, sa aktivnostima korisnika koje se u njima odvijaju, kroz simbolički sadržaj koji nastaje u kontekstu povremenih i svakodnevnih aktivnosti, ponavljajućih u vremenu, vezanih za trasirane putanje u prostoru i mogućnosti aktera. Istraživački rad je sproveden kombinovanjem više naučnih metoda i tehnika primenljivih na polju urbanizma, arhitekture i društvenih nauka. Analiza određenosti prostorne forme susedstva iskazuje se kroz univerzalno primenljivu tipologiju, zasnovanu na prostornim i sociološkim teorijama o odnosima urbanog prostora i socijalnih procesa, primenljivu za prostore koji različito generišu modele prisustva susreta i okupljanja ljudi. Razumevanje relacija ljudskog ponašanja kroz kapacitet otvorenog prostora susedstva doprinosi kvalitetnijem oblikovanju otvorenih prostora a naročito unapređenju vitalnosti javnih prostora grada. Cilj je dobijanje naučno zasnovanog pristupa oblikovanja javnog prostora kroz upotrebu, koji može poslužiti kao pomoćno sredstvo planerima u procesu urbane regeneracije i redizajna. Rad sadrži studiju slučaja stambenog naselja Novog Grada kao dela užeg gradskog centra Podgorice. Istraživanje otvorenih javnih prostora Novog Grada u Podgorici predstavlja analizu specifičnog prostorno- društvenog modela susedstva u odnosu na univerzalne urbanističko- arhitektonske paradigme, uzimajući u obzir socijalni kontekst perioda kada je urbana celina Novog Grada planirana i građena, unutar koga je analizirana korelacija između urbane forme i svakodnevnih aktivnosti javnog života susedstva. Rezultati istraživanja predstavljaju doprinos pristupu urbane regeneracije prostora iz perspektive korisnika i modela korišćenja prostora u odnosu na prostornu konfiguraciju.