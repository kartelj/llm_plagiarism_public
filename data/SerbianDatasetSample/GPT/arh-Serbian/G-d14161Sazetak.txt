Korišćenje vegetacijskih zidova u izradi fasadnih obloga nije novina. Uključivanje biljaka u arhitektonsku strukturu može predstavljati održivi način za izradu fasada novih i već postojećih zgrada. Vegetacijski zidovi predstavljaju jedan od naprednijih i razvijenijih koncepta zelene gradnje. Ova tvrdnja se temelji na originalno izvedenim zgradama sa vegetacijskim zidovima koji unapređuju estetske karakteristike zgrada i postaju bitan faktor u poboljšanju termičkih svojstava objekata. U ovom radu su istražene mogućnosti novih tehnologija u izradi vegetacijskih zidova na arhitektonskim objektima, njihove termičke osobine i estetski potencijali na fasadama zgrada u klimatskim uslovima Beograda. Istraživanje je pokazalo da se primenom predloženih principa dizajniranja vegetacijskih zidova mogu postići uspešna rešenja za primenu na fasadama zgrada u klimatskim uslovima Beograda. U radu je dat pregled tehničkih poboljšanja koja se mogu koristiti u procesu dizajniranja kako bi se smanjili termički uticaji na zgrade. Rad potvrđuje mogućnost termičkog poboljšanja zgrade korišćenjem vegetacijskog zida kao fasadne obloge.