Ova disertacija se fokusira na proučavanje preoblikovanja industrijskih urbanih oblasti u Skoplju tokom post-socijalističke ere. Konkretno, rad se koncentriše na analizu preoblikovanja industrijskih oblasti, odnosno na intenzivno restrukturiranje prostora za proizvodnju, uzrokovano procesima deindustrijalizacije i reindustrijalizacije, pojavom novih prostornih oblika proizvodnih aktivnosti i novim rasporedom industrije. Istraživanje se temelji na pretpostavci da je preoblikovanje industrijskih oblasti u Skoplju proces sličan onima u gradovima Centralne i Istočne Evrope, uslovljen procesima ekonomskog restrukturiranja, deindustrijalizacije, globalizacije i tercijarizacije ekonomije. Međutim, specifičnosti koje proizlaze iz tranzicije, nivo ekonomske razvijenosti i pozicija Skoplja u regionalnim i globalnim ekonomskim tokovima određuju jasne razlike u procesu preoblikovanja. Osnovne hipoteze ovog istraživačkog rada su da se preoblikovanje socijalističkog industrijskog prostora odlikuje kombinacijom kontinuiteta i promena, i da je lokacija nove industrijske aktivnosti rezultat procesa koncentracije i disperzije proizvodnih aktivnosti. Kroz analizu kontinuiteta i diskontinuiteta u razvoju i rasporedu industrije i industrijskih oblasti u Skoplju, tendencija koncentracije i disperzije industrijskih aktivnosti, pojavom novih prostornih oblika proizvodne i ekonomske aktivnosti, i promenama u prostornim obrascima industrije, potvrdiće se da su dominantni rezultati preoblikovanja industrijskog prostora lokacije napuštene industrije (promena) i da disperzni raspored industrijske aktivnosti izvan urbanog područja grada ima veći uticaj na prostorno usmeravanje novog industrijskog rasporeda. Istraživanje pruža dvostruki doprinos. Prva grupa rezultata potvrđuje, na primeru Skoplja, vezu između preoblikovanja prostora i razvoja društva u kontekstu šireg teorijskog diskursa o restrukturiranju proizvodnih prostora u socijalističkom gradu sa tranzicijom ekonomije i promenom političkog i društvenog sistema. Druga grupa rezultata ukazuje na potencijal i važnost postojećih i novonastalih industrijskih oblasti za budući prostorni i ekonomski razvoj grada. Kroz teorijsko i empirijsko znanje o lokalnim problemima mogu se ponuditi praktična rešenja u oblasti arhitektonskog dizajna i urbanističkog planiranja, jer planiranje i dizajn industrije treba da se temelje na razumevanju stvarnih urbanističkih procesa usled uticaja faktora: istorijski, ekonomski i geopolitički kontekst, kao i društveni i ekološki problemi. Odgovornost za budući razvoj grada sa urbanističko-arhitektonskog aspekta leži u pronalaženju mogućnosti za obnovu i izgradnju unutar postojećeg urbanog konteksta i složenog ekološkog okruženja kako bi se postigao željeni održivi razvoj grada.