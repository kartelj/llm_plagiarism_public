Sve veća potreba za informacijama se javlja na svim nivoima, od visokorangiranih donosioca odluka na nacionalnom i međunarodnom nivou, pa sve do pojedinaca. Jedan od ključnih izazova današnjice je unapređenje informacione podrške za održivi razvoj. Fokus je na razvijanju alata podržanih informaciono-komunikacionim tehnologijama (IKT), zasnovanih na geografskim informacionim sistemima (GIS), koji omogućavaju efikasno prikupljanje, skladištenje, ažuriranje, upravljanje, analizu i prikaz svih vrsta podataka i informacija vezanih za teritoriju, neophodnih za razumijevanje teritorije u procesu donošenja odluka i kreiranja održivih politika i planova. U kontekstu održivog razvoja, svako je istovremeno korisnik i izvor informacija. Holistički pristup održivom razvoju zahteva unapređenje i široku primenu modernih metoda, alata, tehnika i procedura planiranja i upravljanja, kako bi se postiglo najbolje moguće razumijevanje fenomena lokalne teritorije u grupnom procesu donošenja odluka o specifičnim akcijama i proceni njihovog uticaja, rizika i koristi na životnu sredinu, socijalni i ekonomski razvoj. Ova studija je motivisana potrebom za stvaranjem uslova za efikasno uključivanje Srbije u aktuelne globalne razvojne tokove. Trenutno, aktivnosti na lokalnom i regionalnom nivou širom sveta u oblasti unapređenja informacione podrške integralnom teritorijalnom razvoju su usmerene na razvoj i primenu teritorijalnih informacionih sistema zasnovanih na IKT i GIS tehnologijama, sa ciljem postizanja veće efikasnosti uprave, kvalitativnog unapređenja vertikalne i horizontalne koordinacije, saradnje i racionalizacije procesa u oblasti informacionih i komunikacionih aktivnosti. Istraživanje globalnih iskustava u oblasti razvoja i primene ovakvih koncepta doprinosi razumijevanju mogućnosti i ograničenja njegove primene u Srbiji. Ova studija se bavi razvojem modela teritorijalnih informacionih sistema za podršku održivom urbanom razvoju u Srbiji, kao novog instrumenta komunikacije i alata za podršku odlučivanju u procesu kolaborativnog planiranja i upravljanja razvojem na lokalnom nivou. Istraživanje je usmereno ka strukturiranju modela koji bi bio primenljiv u aktuelnim uslovima procesa promena planerske paradigme i prakse planiranja, ali i u budućnosti kada se očekuje uspostavljanje novog modela planiranja zasnovanog na aktivnom učešću svih aktera razvoja. Primena ovakvog modela u Srbiji bi trebalo da, s jedne strane, doprinese procesima promena i unapređenja u oblasti sistema planiranja urbanog i prostornog razvoja, a s druge, usmeri redefinisanje uloge planera i pomogne im u traženju odgovora na operativna pitanja ko?, kako?, zašto?, šta?, koliko?, koja se svakodnevno postavljaju pred lokalnu zajednicu u kontekstu održivog urbanog razvoja. Rezultat istraživanja bio bi naučno zasnovan operativni model TIS-a za podršku održivom urbanom razvoju u Srbiji, strukturalno definisan na svim nivoima – sadržinskom, funkcionalnom i institucionalno - organizacionom, a metodologija njegove primene na lokalnom nivou potvrđena kroz pilot projekte. Naučni doprinos ovog istraživanja ogleda se u stvaranju novih osnova za dalje teorijsko i konceptualno redefinisanje sistema planiranja u Srbiji, preispitivanje uloge planera i planerskih agencija, i konačno osnov za razvoj novih metoda i tehnika planiranja u Srbiji obzirom na nov kvalitativno unapređen informacioni osnov.