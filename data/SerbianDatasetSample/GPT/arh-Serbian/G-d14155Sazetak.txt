Geodezijska kupola je deo veće kategorije poliedarskih kupolastih konstrukcija. Njenu čvrstinu i stabilnost obezbeđuje mreža štapova u obliku trouglova, koja je u kombinaciji sa sfernim oblikom. S druge strane, poliedarska kupolasta konstrukcija sa stranicama koje nisu trouglaste, može biti stabilna ako je napravljena od površinskih konstruktivnih delova ili od takvih konstruktivnih sklopova linijskih delova, koji obezbeđuju stabilan i nepromenljiv oblik njenih strana. U tom smislu, oblikovanje strana poliedarske kupole se svodi na kreiranje konstruktivnog sklopa koji je stabilan u svojoj ravni. Ovaj konstruktivni sklop je napravljen od čvrstih štapova i mekih zatega, postavljenih u dva pojasa i odvojenih razupiračem. Menjanjem dužine razupirača, konstruktivni sklop se prednapreže, čime se, pored već postojeće stabilnosti, obezbeđuje i potrebna čvrstina. Ovaj konstruktivni sklop je funkcionalni element, koji se može proizvesti u industrijskim uslovima, što omogućava veću preciznost i kvalitet u njegovoj izradi i koji može biti ekonomičan u izgradnji kupolastih konstrukcija. Dalje racionalizacije u primeni funkcionalnih elemenata u izgradnji poliedarskih konstrukcija omogućene su transformacijom njene geometrije. Poliedarska konstrukcija, napravljena od funkcionalnih elemenata, zahteva definisanje specifičnih principa oblikovanja i funkcionalne organizacije. Geometrija poliedarske kupolaste konstrukcije se može kreirati II multiplikacijom jednog poligona ili grupe poligona, oko drugog. Različiti oblici i kombinacije navedenih poligona mogu kreirati različitu geometriju poliedarskih kupola. Kreiranje geometrije poliedarskih kupola omogućeno je analizom dosadašnjeg fonda znanja iz oblasti kreiranja oblika (teselacije euklidske ravni) i tela-poliedara, pravilnim poligonima. Time je postavljena osnova za dalja istraživanja i proširenje klasifikacije na poliedarske kupole nepravilne forme. Izvršena klasifikacija poliedarskih kupola, osim geometrijskih principa oblikovanja, mora ispuniti i statičko-konstruktivne principe oblikovanja takvih konstrukcija, što vodi ka unapređenju procesa planiranja i realizacije racionalnih kupolastih konstrukcija, uz istovremeno bolje iskorišćenje resursa. Rezultati istraživanja pokazuju da se može napraviti vrlo ekonomična poliedarska kupolasta konstrukcija od prednapregnutih funkcionalnih elemenata, čiji su konturni štapovi od drveta. Osnovne prednosti ovako napravljene konstrukcije su mali utrošak materijala, jednostavan sistem međusobnih veza funkcionalnih elemenata, nezavisno određivanje visine i raspona kupolaste konstrukcije, kreiranje oslonačke konstrukcije jednostavne geometrije i tako dalje.