Sela na Šar-planini su prepuna kulturno-istorijskih spomenika koji datiraju iz različitih era ljudske civilizacije. Ovi spomenici su razbacani po prelepim prirodnim pejzažima ove planine, ali se takođe nalaze i u sklopovima starinske arhitekture u urbanim i ruralnim oblastima sa spomeničkim vrednostima. Prizren je pravo blago kulturnog nasleđa; to je "grad-muzej", dragulj starinske arhitekture. Prizrenu se, u mnogim aspektima, pridružuje Tetovo, sa druge strane Šar-planine. Međutim, dok se u arhitekturi urbanog gradskog tkiva oseća uticaj orijentalne arhitekture, sela na Šar-planini su uspela da očuvaju i specifičnosti originalne, autentične arhitekture srpskog naroda koji od davnina živi na ovoj našoj planini. Šar-planina je stoga pravi arhitektonski i etnološki park, koji do danas svedoči o istorijskom razvoju i kontinuitetu ljudskog života na njoj. U ovom arhitektonsko-etnološkom parku susreću se originalni arhitektonski oblici, koji su zbog udaljenosti sela u dalekom, visokoplaninskom prostoru, stvoreni od lokalnog materijala i koji su oblikovani na najbolji način u datim klimatskim i socijalnim uslovima, ali uvek harmonično, prepoznatljivo i sa neprevaziđenom veštinom sredačkih zidara. Zato kompleksi sa starim seoskim kućama, zajedno sa prirodnim ambijentom u kome se nalaze, deluju nestvarno, poput "malog grada", prenesenog i utkanog u njih veštinom zidara koji su gradili kuće u svojim selima, pa arbanaške kule, od Prizrena, preko Rumunije i sve do američkih zemalja. Narodno graditeljstvo u selima Šar-planine dostiže svoj vrhunac na prelazu između XIX i XX veka. To se posebno vidi na stambenim objektima iz tog perioda koji poseduju izuzetnu obradu arhitektonske konstrukcije i autohtonost arhitektonskog oblika. Značajna je društveno-istorijska pojava pečalbarenja majstora‒zidara, koja je na indirektan način uslovila i pojavu ovako jedinstvene arhitekture. Prema tome, može se zaključiti da je arhitektura u selima Šar-planine rezultat autohtonih karakteristika sredine u kojoj je nastala, ali i elemenata koji su rezultat pečalbarskih kretanja njenih vrsnih zidara. Verujem da će ovaj rad skrenuti pažnju naše naučne i stručne javnosti na ovaj deo arhitektonskog nasleđa, te da će doprineti boljem sagledavanju arhitekture ovog, pomalo zaboravljenog područja i naći svoju primenu u daljim arhitektonskim istraživanjima.