Istraživanje prostornih koncepta u arhitekturi je ključna tema u savremenoj teoriji i praksi arhitekture. Ovaj rad se bavi analizom prostornih koncepta u reprezentativnim kulturnim objektima koji su projektovani i izgrađeni na teritoriji bivše Jugoslavije. Osim što doprinosi proučavanju arhitekture 20. veka u Srbiji i zemljama zapadnog Balkana, ovo istraživanje je neizostavno za razumevanje savremene arhitektonske teorije i prakse u Srbiji na početku 21. veka. 

Istraživanje počinje od trenutka kada nova socijalistička Jugoslavija zahteva formiranje specifičnog arhitektonskog stila koji bi odražavao novo društveno uređenje, što predstavlja jasan prekid sa modernom arhitekturom iz perioda između dva svetska rata. 

U prvom delu rada se analizira proces teorijskog definisanja novog jugoslovenskog arhitektonskog stila, kroz detaljnu analizu stručnih tekstova, konkursnih projekata za reprezentativne objekte državne uprave i kulture, u kontekstu kulturne politike tog perioda. 

Arhitektonski stil socijalističke Jugoslavije je, u složenim i promenljivim sociopolitičkim okolnostima posleratnih godina, teorijski definisan početkom šezdesetih godina 20. veka i pozicioniran kao "treći put" između i sa jasnom distinkcijom od dve dominantne prakse tog perioda - zapadnoevropskog modernizma i sovjetskog socijalističkog realizma. 

U drugom i trećem delu rada su kritički analizirani izgrađeni kulturni objekti koji predstavljaju specifičan jugoslovenski arhitektonski stil, na kojima su, prema rezultatima istraživanja, u potpunosti primenjeni savremeni prostorni koncepti muzejskih i memorijalnih objekata. 

Specifičnost jugoslovenskog arhitektonskog stila proizlazi iz osnovnog koncepta: modernizma sa ideološkom nadgradnjom socijalističkog društva. Kao rezultat toga, razvoj, transformacija i mutacija prostornih koncepta kulturnih objekata u Jugoslaviji su ostvareni u relaciji dvostruke zavisnosti, od osnovnih paradigmi modernog pokreta i sociopolitičkih promena u okviru jugoslovenskog kulturnog prostora.