Ovaj rad se bavi analizom arhitektonskog modela, definisanog kao skup pravila koja oblikuju prostorne odnose u arhitektonskoj strukturi, sa ciljem da ograniči i izdvoji, ali i poveže LGBTK (lezbejska, gej, biseksualna, transrodna i kvir) prostore sa heteronormativnim okruženjem u Beogradu. Fokus istraživanja je na poslednje dve decenije, periodu kada je u Beogradu započela normalizacija kvir prostora, sa pojavom prvih mesta koja su se javno deklarisala kao LGBTK prostori. Arhitektonska podela, koja odvaja/spaja ove prostore sa okruženjem, istovremeno oblikuje ukupan kvir prostor grada kao prostor podele. Heteronormativnost se u ovom radu tumači kao sistem koji forsira binarnu podelu među stanovnicima na samo dve normalne grupe, heteroseksualne muškarce i žene, gde svaka grupa održava svoj pol, rod, seksualnu orijentaciju, praksu i društvenu ulogu, u suprotnosti sa drugom grupom. S druge strane, termin kvir se koristi da bi se obuhvatili svi identiteti koji izmiču heteronormativnosti. Kvir prostor je prostor čija upotreba ne podleže obavezno i na svakom svom mestu heteronormativnosti, već su mogućnosti za oblikovanje identiteta u njemu brojne i različite, a zbog heteronormativne opresije je podeljen na oblasti pritiska i oblasti slobode. Kvir tela su ona koja u svojoj praksi prelaze tako nastalu granicu u gradu, za razliku od tela koja ostaju i opstaju isključivo u heteronormativnom polju. Cilj je da se ispita uloga arhitekture, istovremeno i kao discipline i kao izgrađene ili simboličke prostorne strukture, u oblikovanju kvir prostora u početku procesa normalizacije LGBTK identiteta u Beogradu. Gradski kvir prostor se oblikuje kroz samoorganizovanje i sasvim je ignorisan od lokalne arhitektonske discipline i njenih institucija. Zbog toga je istraživanje V moralo krenuti od prostornog života i prakse stanovnika, a ne od institucionalnih projektantskih i planerskih dokumenata i aktivnosti. Pažnja je najviše usmerena na gej i lezbejske prakse, predstave i živote, jer su ove grupe najvidljivije kao nosioci oslobađanja. Najširi teorijski okvir koji prostorne prakse tela i življene prostore objedinjuje sa arhitekturom pronađen je u Lefevrovoj (Lefebvre) prostornoj dijalektici, prema kojoj je proizvodnja društvenog prostora zasnovana na trijadi prostorne prakse kao percipiranog, reprezentacija prostora kao zamišljenog i prostora reprezentacije kao življenog prostora. Novim čitanjem Lefevrove dijalektike proizvodnje prostora iz ugla kvir teorije, nudi se metodološki okvir kojim je moguće povezati prostorno-arhitektonske modele koji nastaju u popularnom i stručnom govoru o i oko kvir osoba kroz upotrebu arhitektonskih metafora plakara, sopstvene sobe, četiri zida i periferije, sa prostorno-arhitektonskim modelima u prostornoj praksi i u strukturi na kvir mestima i oko kvir mesta u materijalnom prostoru grada. Najpre se ispituje percipirani kvir prostor kao prostorna praksa strukturno uslovljenih kontakata kvir tela i sa kvir telima u gradu, kroz ograničenja u kretanju, pogledu i drugim čulnim opažajima. Prvo se analizira arhitektura kao instrumentu za opažanje, po ugledu na koncept naprave za uramljivanje (framing device) Beatriz Kolomine (Colomina 1992). Potom se analizira arhitektura kao instrument za orijentisanje, po ugledu na fenomenološki koncept naprave za orijentisanje (orientation device) Sare Ahmed (Ahmed 2006a). Na osnovu načina na koji izgrađena struktura služi da sakrije i dezorijentiše kvir telo u gradu na početku procesa normalizacije, pokazuje se da percipirani kvir prostor nastaje asimetričnom podelom na heteronormativno polje i kvir mesta, kao prostorna praksa kojom se prostor krivi oko kvir tela i mesta, zajedno sa pravcima kretanja i percepcije, i praksa kojom se otežava istovremeno određivanje položaja i orijentacije kvir tela u arhitektonskoj strukturi grada. Potom se analizira reprezentacija kvir prostora koja nastaje u govoru kroz upotrebu arhitektonskih metafora plakara, sopstvene sobe, četiri zida i periferije. Složeno značenje ovih metafora i njegova veza sa situacijom LGBTK VI osoba u prostoru se analizira na osnovu dve grupe lingvističkih teorija. Prema grupi teorija poređenja je sličnost prostornih odnosa u metafori i društvenih odnosa kvir osoba ključna za prenošenje značenja. Prema grupi teorija interakcije i govornog čina, upravo je razlika između ta dva odnosa ključna. Na osnovu ova dva pristupa vidimo kako jedna ista prostorna struktura može poslužiti istovremeno za izopštavanje i uključivanje LGBTK osoba u društvo. Arhitektonska struktura koja se pojavljuje kao slika u kvir metaforama, kao i kasnije arhitektonska struktura u materijalnom prostoru grada na i oko kvir mesta će biti analirana na nivou prostornog modela po ugledu na metod koji su koristili Hilijer i Hanson (Hillier and Hanson 1984). Modeli će biti oblikovani apstrahovanjem arhitektonske strukture na osnovu restrikcija u kretanju do ćelijskog nivoa, kao i u odnosu na način povezivanja među ćelijama. Ovako oblikovani modeli otkrivaju da je telo u kvir metaforama uvek smešteno iza granice spolja/unutra. Pored toga, oni pokazuju da je moguće posmatrati ove metafore u sinergiji, jer se svaka od njih odnosi na po jedan hijerarhijski nivo na skali arhitektonske razmere, pa svaka uključuje i podrazumeva narednu. Zbog toga je moguće preklopiti njihove prostorne modele, kako bi se dobio sintezni model kvir prostora koji nastaje u govoru. Ovako formirani sintezni model ukazuje na kvir mesto kao na ono koje je višestruko odvojeno granicama spolja/unutra iz heteronormativnog javnog gradskog prostora. Izdvajanje kvir tela je takvo da se ono nalazi istovremeno u unutar centra i na periferiji. Zbog toga je ovaj model nazvan modelom unutrašnje periferizacije. U periodu o kome ovde govorimo pojavljuje se i smenjuje na desetine različitih LGBTK mesta u gradu. U analizi življenog kvir prostora stanovnika u Beogradu najpre će biti formirana tipologija kvir mesta u odnosu na kriterijume na osnovu kojih njihova arhitektonika učestvuje u oblikovanju percipiranog i reprezentovanog kvir prostora, kao i u odnosu na njihovu namenu i ulogu u aktivnostima stanovnika. Na osnovu ovako oblikovane tipologije biće prikazan razvoj LGBTK mesta u vremenskoj perspektivi u poslednjih dvadesetak godina, kao i prema njihovoj dispoziciji u gradu. Za istorijat LGBTK mesta koristiće se različiti pisani, arhivski i elektronski izvori, kao i 24 polustrukturisana VII intervjua sa organizatorima i posetiocima ovih mesta, obavljena u periodu između 2010. i 2016. godine. Pored intervjua korišćen je i antropološki metod direktnog posmatranja i etnografije koji je primenjivan u poslednjih dvadeset godina, na velikom broju opisanih mesta. Isti metod svođenja arhitektonske strukture na model, metod koji je korišćen da bi se analizirala strukura prikazana u metaforama, biće primenjen i ovde kako bi se modelovala pojedinačna LGBTK mesta u prostoru grada. Na taj način je omogućeno međusobno poređenje prostornih modela na ovim namenski i arhitektonski veoma raznorodnim lokacijama. Tako je takođe moguće porediti njihove modele sa modelom unutrašnje periferizacije. Odavde je zaključeno da se model unutrašnje periferizacije sa manjim odstupanjima u celom ovom periodu uporno ponavlja u strukturi LGBTK mesta. Ponavljanje modela unutrašnje periferizacije na kvir mestima moguće je tumačiti na dva načina. Ako ga posmatramo kao primenu reprezentacije kvir prostora oblikovane u govoru, onda možemo zaključiti da ovaj model dosledno ponavlja društvene odnose integrisanja kroz izolovanje i otkrivanja kroz skrivanje koji je imanentan kvir telima. Međutim, proširujući teoriju performativnosti Džudit Batler (Judith Butler) na prostorne fenomene, možemo da posmatramo kako ovo citatno i učestalo ponavljanje unutrašnje periferizacije, koje kreće iz govora i prelazi u gradski prostor, pa se nastavlja dalje od mesta do mesta, proizvodi LGBTK identitete. U uočenoj promeni arhitektonskog modela unutrašnje periferizacije na mestima povremenih žurki, kao i na prijateljskim mestima možemo prepoznati lagano klizanje ka otvorenosti u načinu obrazovanja lokalnih LGBTK identiteta. Svi ovi zaključci govore o razvoju kvir prostora u Beogradu kao samoorganizovanoj praksi. Imajući to u vidu, kao i iskustva velikih gradova na Zapadu, gde je normalizacija kvir prostora daleko uznapredovala i delimično institucionalizovana, predlaže se i dodatno istraživanje i upoznavanje potreba i mogućnosti u lokalnim uslovima, kako bi se u okviru lokalne arhitektonske discipline moglo započeti planiranje i projektovanje za LGBTK zajednice i time kreirao slobodniji grad primereniji svojim stanovnicima. VIII