Doktorska disertacija se fokusira na istraživanje antičkog grada Viminacijuma, koji je bio prestonica rimske provincije Gornje Mezije, osnovane u prvom veku nove ere. Ovaj grad, koji je bio značajan legijski logor, danas je arheološko nalazište i park blizu Kostolca u Srbiji. Multidisciplinarni tim, sastavljen od istraživača Arheološkog instituta i Centra za nove tehnologije Viminacijum iz Beograda, započeo je rad na početku ovog veka. Njihov rad je zaustavio pljačku antičkog grada, omogućio brzu prezentaciju antičkih građevina i privukao prve turiste. Takođe, uspostavljena je zakonska granica između arheološkog nalazišta i rastućeg površinskog kopa uglja. 

Međutim, zaštita i prezentacija Viminacijuma treba da uključi i sveobuhvatan koncept zaštite i prezentacije prostora kojeg Viminacijum čini deo - koncept kulturnog predela, uz uvažavanje doprinosa svih prirodnih, istorijskih, kulturnih i društvenih faktora. Ovaj koncept, razvijen kroz disertaciju, naglašava specifičan predeo koji ne čine samo fizički ostaci građevina, već i nematerijalne vrednosti koje su nastale kao rezultat uticaja različitih konteksta kroz evoluciju, odnosno konstrukciju, dekonstrukciju i rekonstrukciju - građevina, naselja i prostora. 

Ovaj pristup je u skladu sa savremenim doktrinama zaštite nasleđa, gde je koncept kulturnog predela sve važniji. Istraživanje obuhvata današnji prostor zaštićenog arheološkog nalazišta Viminacijum, ali i okolinu koja je neodvojiva od njega, u ekonomskom, kulturno-istorijskom i sociološkom smislu, kao rezultat njihove međusobne veze razvijane kroz istoriju ljudskog prisustva na njemu. 

Stoga je bilo neophodno istražiti, razumeti i vrednovati karakteristike elemenata iz svih istorijskih perioda šireg područja Viminacijuma, što je rezultiralo predlogom novog koncepta, u kojem je on predstavljen kao jedinstveni kulturni predeo. Ostala arheološka nalazišta, srednjovekovne tvrđave, manastiri, stare tradicionalne kuće, industrijsko nasleđe stvarano u poslednjih skoro sto pedeset godina, i reka Dunav, prikazani su kroz prihvatanje njihovog značaja kao ravnopravnih činilaca prostora. 

Pokazano je da diskontinuiteti postojanja fizičkih elemenata prošlosti ne znače i prekide u tradicijama i osnovnom ljudskom odnosu prema prirodi, jer su nematerijalne vrednosti ono što fizičke ostatke iz različitih istorijskih perioda međusobno povezuje na ovom jedinstvenom prostoru.