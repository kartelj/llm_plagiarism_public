Primenom principa relativističke geometrije, inverzija kao kvadratna transformacija na ravni je upoređena sa njenom prostornom realizacijom kroz dva stereografska projekta, sa "ravni" na sferu i obrnuto (iz antipodnog centra projekcije). Klasično i relativističko tumačenje su objašnjeni. Takođe su analizirani različiti oblici simetrije konike, konformna (osna i centralna) i nekonformna. Harmonijska simetrija, kao potpuno bijektivna i konformna centralna inverzija, ilustruje transformaciju svih šest tipova pramenova konika i njihovih specifičnosti u pramenove krivih trećeg i četvrtog reda i njihove preslikane specifičnosti, i obrnuto. Osnovna transformacija je inverzija, koja je tumačena na dva načina: kao kvadratna transformacija u klasičnoj projektivnoj geometriji i kao čista simetrija u relativističkoj geometriji, sa stalnim povlačenjem paralela između dva geometrijska sistema i njihovim mogućnostima ekspliciranja i generalizacije. Takođe je prikazan pramen krivih četvrtog reda dobijen inverzijom pramena kvadrika sečenog pomoću "ravni" u pramen ekvivalentnih površi četvrtog reda sečenog tom istom "ravni". Identifikacijom ekvivalentnosti inverzije sa klasičnom osnom simetrijom (nekonformna simetrija) istaknute su neograničene mogućnosti za preslikavanje krivih i površi i stvaranje novih oblika koji će biti korisni u teoriji geometrije kao i u arhitektonskoj praksi. Istraživanja u oblasti proširenih simetrija pružaju neiscrpan prostor za dalja otkrića o ravanskim i prostornim oblicima. Na osnovu modela preslikavanja, kreirana je Lisp rutina pomoću koje je u okviru Auto-CAD-a izvršeno kompjutersko crtanje pramenova konika, pramenova krivih 3. i 4. reda i generisanje i prikazivanje prostornih modela površi.