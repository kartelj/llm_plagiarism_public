Cilj istraživanja u okviru doktorske disertacije bio je da se utvrdi metodologija za sveobuhvatno ekološko ocenjivanje individualnih stambenih kuća u Beogradu. U tom smislu, model za procenu ekološke prihvatljivosti prvo je formiran kao opšti, a zatim su iz njega izvedena tri specifična modela za ocenjivanje: novoprojektovanih, obnovljenih i postojećih kuća za individualno stanovanje. Model je organizovan prema: kategorijama, podkategorijama i kriterijumima (najdetaljnijim temama) za ocenu ekološke prihvatljivosti. Za određivanje kategorija, koje predstavljaju osnovne oblasti ocene ekološke prihvatljivosti, ključni su bili ekološki uticaji individualnih stambenih kuća na životnu sredinu, dok su karakteristike Beograda, postojeća domaća i strana regulativa i druge smernice, kao i razvijeni strani modeli, uticali na definisanje sadržaja ovih kategorija. Svi definisani kriterijumi u modelu su podeljeni na obavezne uslove i mere sa dobrovoljnim ispunjenjem kojima su dodeljeni ekološki poeni. Ukupan broj ekoloških poena dodeljen kući čija se ekološka prihvatljivost ispituje dobija se sabiranjem broja dodeljenih ekoloških poena, prvo za odgovarajuće kriterijume, zatim podkategorije i na kraju kategorije. Postavljen je minimalni prag ekološke prihvatljivosti ispod kojeg kuća koja se ocenjuje ne može biti okarakterisana kao ekološki prihvatljiva, a iznad kojeg se, u zavisnosti od broja dodeljenih poena, ona svrstava u jedan od tri nivoa ekološke prihvatljivosti. Kući koja je postavljena u najoptimalniji položaj prema okruženju (sa minimalnim tokovima od prirode i ka njoj) biće dodeljen maksimalni broj ekoloških poena. Na ovaj način je definisana idealna kombinacija primenjenih mera, relevantnih za područje Beograda i za tip kuća za individualno stanovanje. Nakon što su definisane struktura modela i metodologija ocene, kreiran je elektronski alat u računarskom programu EXCEL, čime je stvorenom metodu data upotrebna vrednost. Funkcionalnost alata testirana je na primerima postojećih kuća za individualno stanovanje na području Beograda, čime je utvrđeno da je model funkcionalan, a da su rezultati koji se preko njega dobijaju tačni. Struktura opšteg modela iz kojeg su ponikli specifični kreirana je segmentno, što je, sa jedne strane, omogućilo jednostavnije razdvajanje varijanti, a sa druge strane, integrisanje životnog ciklusa kuće sa kriterijumima preko kojih se ocena ekološke prihvatljivosti sprovodi. Određivanje uticajnih faktora za formiranje strukture modela za ocenu ekološke prihvatljivosti, izvršeno u ovoj doktorskoj disertaciji na primeru kuća za individualno stanovanje, od značaja je za kreiranje modela za ocenu ekološke prihvatljivosti drugih tipova arhitektonskih objekata i na drugim predmetnim područjima, što definiše pravce budućih naučnih istraživanja u oblasti.