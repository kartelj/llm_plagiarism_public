Aktualnost i važnost teme istraživanja proizlazi iz potrebe za preispitivanjem koncepta prirode u arhitekturi, u skladu sa trenutnim ekološkim i klimatskim izazovima, kao i promenom uloge prirode u modernoj kulturi. Polazeći od Lefebvrovog (Henri Lefebvre) gledišta da je celokupna životna sredina društveno kreirana, kao i činjenice da danas ne postoji jasna linija između prirode i kulture, ovaj rad zagovara stav da je za istraživanje i unapređenje koncepta prirode u arhitekturi neophodno preusmeriti fokus sa objekata u prostoru na aktuelni proces stvaranja prostora. U skladu sa tim, smatra se da stvaranje prostora ne može biti razdvojeno od stvaranja prirode. S obzirom da su prostor, vreme i mesta definisani kroz procese, oni zavise od karakteristika procesa koji istovremeno definišu i oblikuju okruženje. Tačnije, odnos prostor-vreme ne može se istražiti nezavisno od procesa koji se odvijaju u ekološkom i okolišnom kontekstu. Uzimajući u obzir da arhitektura i urbanizam kreiraju okruženje za ljudski organizam i istovremeno se bave proučavanjem odnosa ljudi i njihove životne sredine, opravdan je stav da je arhitektonsko projektovanje u osnovi problematika odnosa ljudi i životne sredine i promene tih odnosa. U odnosu na ove stavove, teme značaja i uloge okruženja, kako prirodnog, tako i izgrađenog, njegove veze sa korisnikom, kao i međusobne veze prirodnog i veštačkog, spadaju među najaktuelnije teme u savremenoj arhitektonskoj teoriji i praksi. Takođe, poslednjih decenija u arhitektonskoj teoriji konstantno se naglašava značaj bihevioralnih aspekata i znanja sa ciljem postizanja ekološke i kulturne održivosti, odnosno usklađenosti arhitekture sa korisnicima i prirodom. Međutim, još uvek ne postoji razvijena praksa primene ovih metoda i znanja u arhitekturi. Shodno tome, kao osnovni cilj rada postavlja se istraživanje kvantitativnih i kvalitativnih promena i odnosa arhitekture i prirode primenom ekološko-bihevioralnih teorija i saznanja sa ciljem da se prevaziđe jaz između pojedinačnih, izolovanih ponašanja i sinhronizacije njihovog međusobnog delovanja (uz ispitivanje pomenute uslovljenosti u kontekstu Beograda). Polazi se od stava da arhitektura nije samo projektovanje prostora, već uspostavljanje odnosa unutar tog prostora (specifično odnosa između prirode, arhitekture i korisnika) i da implementacija i primena bihevioralnih znanja u arhitektonskoj praksi doprinosi intenziviranju i unapređenju tih odnosa. U skladu sa potrebom da se u arhitektonskim istraživanjima preispitaju postojeće i istraže nove forme odnosa arhitekture sa prirodom, na koju posebno ukazuju Harvi (David Harvey) i Sloterdijk (Peter Sloterdijk), operativni cilj istraživanja određen je kao ispitivanje mogućnosti unapređenja odnosa arhitekture i prirode u dominantnim diskursima arhitekture i stvaranje osnove pomoću koje bi, u okvirima šire arhitektonske produkcije, mogle biti ispitane teme koje predlažu savremeni ekološko-bihevioralni pristupi. Pretpostavka je da se na ovaj način mogu kontinuirano unapređivati odgovori arhitektonske prakse na ekološke aspekte okruženja, klime i mesta, kao i na potrebe savremenog društva i kulture, odnosno na nepredvidivosti ljudskog ponašanja i karakteristike lokalnog konteksta. Izbor stambenih naselja za predmet istraživanja definisan je imajući u vidu kompleksnost međurelacija čoveka i prirode u stambenoj arhitekturi. Stambena naselja omogućavaju komparativno istraživanje pomenutih odnosa na različitim prostornim nivoima – od jedinice stana, do nivoa susedstva i bloka, kako u unutrašnjem, tako i u spoljašnjem prostoru. Takođe, takav izbor istraživačkog polja podrazumeva istraživanje u lokalnom kontekstu, kao važan aspekt ekološkog pristupa projektovanju. Opšti metodološki pristup, odnosno osnovna teorijska orijentacija ovog istraživanja, odgovara prirodi teme rada, odnosno kompleksnom i transdisciplinarnom proučavanju prostornih odnosa čoveka, arhitekture i prirode, kao i uvažavanju celovitosti okruženja i neraskidivosti prirode i kulture kao njegovih sastavnih delova. Relevantne teorijske paradigme ekološko-bihevioralnih studija, determinizam i interakcionalizam, upotrebljene su da objasne postojanje različitih oblika mišljenja u arhitekturi u odnosu na korisnika, ali i na celokupno okruženje (prirodno i izgrađeno). Istraživanje je sprovedeno uporednom analizom referentnih projektantskih pozicija i koncepta savremene ekološke arhitekture i projektantskih pozicija arhitekture stambenih naselja u Beogradu, kao i kroz analizu odnosa relevantnih ekološko-bihevioralnih fenomena i prostornih nivoa. Na taj način, pokazano je da arhitektonska praksa u periodu istraživanja obuhvata dva različita modaliteta arhitektonskog delovanja sa aspekta ekološko-bihevioralnih paradigmatičnih pozicija koje pretpostavljaju različite kvalitete u odnosu na prirodu i korisnika. Ta dva modaliteta polaze od determinističke i interakcionalne paradigme, i načelno odgovaraju periodima modernizma i postmodernizma u Jugoslaviji. Ističući razliku između determinizma i interakcionalizma u arhitekturi, odnosno konceptualni pomak od jednostranog i determinišućeg uticaja okruženja na ljude, prema složenijem interakcionalnom konceptu i priznanju da odnosi između ljudi i fizičkog okruženja nisu tako direktni i kauzalni kao što deterministička paradigma predlaže, pokazano je da se uloga ekološko-bihevioralnih teorija u arhitekturi ovog perioda ogleda upravo u činjenici da ukazuje na kompleksnost potreba korisnika i generalno na kompleksnost okruženja. Takođe, istraživanje je pokazalo da u stambenoj arhitekturi Beograda, kao i Jugoslavije, postoji bogata ekološka istorija, jer su se, usled specifičnih istorijskih uslova, razvili kompleksni, hibridni oblici pristupa projektovanju okruženja. Arhitektonska praksa u analiziranom periodu jasno predočava neophodnost unapređenja i svest o značaju i ulozi ekološko-bihevioralnih znanja u arhitekturi, ali i sva ograničenja, nemogućnost adekvatne implementacije i sužene domete ekološko-bihevioralnih pozicija u arhitekturi naznačenog perioda. U svojim krajnjim konsekvencama, istraživanje je pokazalo da koncept arhitektonske ekološke prakse pretpostavlja uspostavljanje osetljivog odnosa sa konkretnim klimatsko-ekološkim, društvenim i kulturnim kontekstom, i podrazumeva primenu raznovrsnih ekološko-bihevioralnih teorija i metoda u arhitektonskom projektovanju. Evaluacija rezultata tako posredno ukazuje na mogućnosti unapređenja koncepta prirode u arhitekturi, kao i na neophodnost pomeranja fokusa ka polazištima transakcionalne paradigme u kontekstu savremene arhitektonske teorije i prakse. Kao referentan model u arhitekturi, predložen je koncept Treće prirode. Unapređenje koncepta prirode u arhitekturi, odnosno koncept Treće prirode, zasnovano je na adaptivnoj logici prakse i otkriva mogućnosti transformacije, proširenja i unapređenja ekološkog diskursa u arhitekturi, čime se intenziviraju odnosi korisnika, arhitekture i prirode, koje nije moguće objediniti zajedničkim pojmom dosadašnjih koncepta prirode u arhitekturi.