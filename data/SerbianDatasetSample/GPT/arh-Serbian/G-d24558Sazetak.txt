Osnovna premisa ovog rada je kritičko sagledavanje arhitektonskog detalja kao neodvojivog dela procesa projektovanja, gde se postiže harmonija između različitih nivoa razmišljanja, namera i tehnoloških postupaka potrebnih za osmišljavanje i ostvarenje poetskog i tehničkog aspekta arhitektonskog projekta, odnosno njegove tektoničke mogućnosti. Tektonika arhitekture je oblast koja se sa napretkom novih digitalnih alata za projektovanje u poslednjim godinama ponovo ističe u okviru arhitektonske discipline. Ova studija nastoji da razume kompleksnost odnosa između procesa projektovanja i kritičkog pristupa novim tehničko-tehnološkim alatima, organizaciji i modelima izgradnje. Počevši od tektoničke teorije i njenog tumačenja u odnosu na savremenu praksu, arhitektonski detalj se analizira kroz metodološke procedure i principe koji služe za koherentno oblikovanje i preciznu materijalizaciju arhitektonskog projekta na empirijskom i intuitivnom nivou. Pristupajući arhitektonskom detalju izvan postojeće klasifikacije u teoriji i praksi, istraživanje pretpostavlja njegovu višestruku značajnost u odnosu na njegovu poziciju u procesu projektovanja, gde se na određenom nivou i u određenoj razmeri vrši konstrukcija i označavanje arhitektonskog projekta na mikro i makro nivou. Istraživanje se fokusira na problem uspostavljanja veze između značenja arhitektonskog detalja i razvoja specifičnih i interdisciplinarnih znanja i koncepta u kontekstu savremene tektoničke prakse, kroz formiranje metodološko-interpretativnog modela. Počevši od poetskih i tehničkih aspekata arhitektonskog projekta, kroz rad se istražuju konceptualne osnove arhitektonskog stvaralaštva i širi socijalno-kulturni kontekst nastanka, tumačenja i realizacije tih koncepta.