Dizajniranje i implementacija arhitekture u današnje vreme ne može se razmatrati izolovano od novih oblika arhitekture (emerging architecture) koji su zasnovani na digitalnoj tehnologiji. Digitalna tehnologija je inicijalno uticala na prezentaciju arhitekture, ali je vremenom postala i alat za dizajniranje sa direktnom povezanošću sa implementacijom, uspostavljajući kontinuitet "digitalnog jaza" između dizajniranja i implementacije arhitekture kroz različite digitalne tehnike. Sa svojstvima kontinuirane veze, odnos dizajniranje - implementacija se sve više manifestuje kao CAD/CAM tehnologija i najčešće se istražuje kao princip "digitalnog lanca". 

Ovaj termin "digitalnog lanca" je definisan i istraživan (teoretski, eksperimentalno i praktično) na CAAD katedri na ETH Cirih (ETH Zuerich) u okviru naučnih projekata ovog instituta, gde se kandidat već bavio prikupljanjem istraživačke građe, uspostavljanjem Terminološkog rečnika i Kataloga referentnih polazišta, kao i osnovnim objašnjenjem pojma "digitalnog lanca" u dizajniranju i implementaciji arhitekture. 

Danas je alat postao neophodan, neminovan i aktivan, a arhitekta naizgled pasivan i u nejasnoj poziciji u celom procesu i ponuđenom rešenju prostora i arhitekture. Razvoj digitalne tehnologije u okviru arhitekture poslednjih dvadeset godina daje jasniju sliku i mogućnost istraživanja procesa pozicioniranja arhitekte u arhitektonskom pristupu po principu "digitalnog lanca", čime se ovaj rad i bavi. 

Pozicioniranje arhitekte u procesu dizajniranja i implementacije arhitekture po principu "digitalnog lanca" je neprekidan proces koji se razvija, napreduje, menja i prati razvoj arhitekture. Cilj ovog istraživanja je da se uspostavi efikasno, kompleksno, određeno i definisano dizajniranje na bazi karakteristika različitih materijala, koje kontinualno vodi ka serijski limitiranoj automatizovanoj implementaciji arhitekture, uz kreativan i kontrolisan doprinos arhitektonske struke u svakom delu arhitektonskog lanca. 

Operativni cilj ovog rada je uspostavljanje mesta arhitekte danas i u budućnosti, njegovim pozicioniranjem u arhitektonskom procesu po principu "digitalnog lanca" kao metafore jednog digitalnog pristupa u razvoju, sa akcentom na inovativnim, zahtevnim i arhitektonski promišljenim projektantskim rešenjima uz proces preklapanja aktivnosti arhitekte sa konvencionalnim pristupom (ustaljenim, uobičajenim, zastupljenim u najvećoj meri) dizajniranju i implementaciji arhitekture, uglavnom zasnovanim na objašnjenjima Brajana Lousona (Bryan Lawson) – psihologa, arhitekte i istraživača procesa dizajniranja. 

Uspostavljanje karakteristika arhitektonskih aktivnosti i kontrolisanih mesta "digitalnog lanca" od strane arhitekata će doprineti ubrzavanju smislene primene tehnologije u arhitekturi, a samim tim i unapređenju projektne i proizvodne metodologije, zasnovane na poverenju i sigurnosti arhitekata u tehnološke inovacije. 

Princip "digitalnog lanca" postavio je nove izazove, kako arhitektonske teorije i prakse tako i metodološke. Metodološki pristup radu izveden je sa suštinskom idejom da se uspostavi strategija globalne uloge arhitekte u novonastajućoj arhitekturi kroz dokazivanje i implementaciju njegovih karakteristika kao neophodnosti procesa, koji uz stalne promene i napredovanja tehnologije u arhitekturi i uz paralelno ispitivanje ponašanja svih elemenata, subjekata i strukture procesa kroz projekat, ima sve karakteristike eksperimenta. 

U skladu sa tim metodološki okvir rada je, usled savremenosti i interdisciplinarnosti teme, dominantno fenomenološki (hermeneutički, epistemološki i interpretativan). Uz korišćenje kvalitativne i komparativne metode, teoretski je postavljen na postulate tehnologije u filozofiji i arhitekture kao nauke, koje kandidat paralelno razvija strukturalnim i grafičkim povezivanjem sa kauzalnim metodama. 

Kvalitativna istraživanja pretpostavljaju uključenost istraživača u problem i predmet istraživanja, a u ovom slučaju je upravo pozicija autora kao hroničara i aktera dvojnog (dual) procesa – konvencionalnog i digitalnog pristupa u novonastajućoj arhitekturi, kao i dvojnog naučnog i projektantskog pristupa arhitekturi uopšte, i startna pozicija koncepta istraživanja. 

Informaciona osnova teme sa teoretskim postavkama (kao prvi deo rada) data je u prva dva poglavlja. Formulisana kauzalnom metodom analize izvora i literature, ona predstavlja utvrđivanje i definisanje konteksta novonastajuće arhitekture, u vidu uslova: uvodnog diskursa filozofije tehnologije u vezi sa arhitekturom i kognitivnom teorijom; i kompleksnosti zahteva novonastajuće arhitekture; načina: lanca kao principa akcije i reakcije u digitalnom i standardnom pristupu u arhitekturi, a zatim i definisanja konflikata u odnosu arhitektura – tehnologija, u kojima se tumače izazovi tehnologije bazirani na problemu i rešenju, koji sa sobom nose određena ograničenja arhitektonskog delovanja; kao i definisanje digitalnih tehnika dizajniranja, implementacije sa karakteristikama i ponašanjem mašina i materijala eksplikativnom metodom. 

Drugi deo ove disertacije je koncipiran kao kvalitativno istraživanje, studija "digitalnih lanaca" različitog načina realizacije CNC mašinama, fabrikacije sa primerima realizacija ozbiljnih projektantskih zahteva i smislene arhitekture, uz uspostavljanje potencijalnih presečnih pozicionih tačaka; zaključaka eksperimenta – iskustva i sazananja kandidata o procesu učenja i usvajanja dvojnih principa dizajniranja i implementacije (primarno konvencionalni princip studiranja arhitekture; dodatno – princip "digitalnog lanca" na CAAD master kursu, ETHZ) i intervjua sagledavanja iskustava subjekata – direktnih učesnika dvojnih principa novonastajuće arhitektonske prakse i aktuelnih arhitekata digitalne svetske arhitektonske scene (orig. Matthias Kohler, Mark Burry, Mario Carpo, Robert Aish, Anchim Menges, Fabio Gramazio, DUS architects). 

U trećem delu ovog rada, kvalitativnom metodom u vidu arhitektonskog uticaja u dizajniranju i implementaciji arhitekture po principu "digitalnog lanca" – sprovode se zaključci paralelnih komparacija procesa "digitalnog lanca" sa demistifikovanim arhitektonskim principom, uz implikaciju zaključaka prethodno sprovedenog istraživanja. 

Generalni pristup pozicioniranju arhitekte je kroz definisanje njegovih neophodnih karakteristika i aktivnosti: emocija, intuicija, instinkt; namera, izbor odluka; kontrola, organizacija, koordinacija; kreativnost; fleksibilnost; komunikacija i ekspertiza, sistematski raspoređenih u tačno određenim pozicijama – delovima dizajniranja i implementacije arhitekture po principu "digitalnog lanca". 

Evaluacija rezultata je pokazala da je kontinualnost "digitalnog lanca" uslovljena i uvezana upravo implementacijom ili postojanjem neophodnih karakteristika arhitekte u proces dizajniranja i implementacije arhitekture po principu "digitalnog lanca" i dokazala neophodnost redefinicije arhitektonskog procesa uvođenjem novih aktivnosti arhitekata (kodiranje, kreiranje alata dizajniranja i implementacije, digitalna ekpertiza) u cilju efikasnosti celog procesa kompleksnih zahteva u smislu dirigovane veze dizajniranje – implementacija arhitekture. 

Pozicije arhitekata pokreću ceo lanac kao fluid ili energija. Pozicioniranje arhitekte na arhitektonskoj sceni novonastajuće arhitekture zahteva i spremnost na ekperimentalni pristup implementaciji arhitekture, sa stalnim istraživanjem procesa, mašine i materijala i u smislu posmatranja i ispitivanja subjekata, objekata i strukture procesa, uz neminovne promene pojava i elemenata u cilju unapređenja delova procesa i samog procesa. 

Naučna opravdanost ovog rada nalazi se u neophodnosti i sveobuhvatnosti teorijskih istraživanja u oblasti arhitektonskog dizajniranja, sa aspekta odnosa arhitekture i tehnologije u smislu razvoja i projektantskog procesa rešavanja kompleksnih arhitektonskih problema, uvezanosti dizajniranja i implementacije u arhitekturi i proširenju interdisciplinarnosti arhitekture kao naučne oblasti kolektivnog iskaza i profesije arhitekata uopšte. 

Globalni zaključak je i dokazana neophodna redefinicija obrazovnog standardnog arhitektonskog sistema, sa proširivanjem u domen digitalnih pristupa dizajniranja i implementacije arhitekture, kao neminovost digitalno rođenih (born digital) generacija u cilju obrazovanja i usavršavanja budućih arhitekata u tehnološkim okolnostima i atmosferi novonastajuće arhitekture.