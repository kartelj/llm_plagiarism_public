Doktorski rad se fokusira na kreiranje odgovarajućeg modela za predviđanje jonosferskih korekcija sa zadovoljavajućom preciznošću za RTK (Real Time Kinematic) mrežne aplikacije. Prvi korak ka postizanju ovog cilja bio je istraživanje kratkoročnih vremenskih karakteristika jonosfere na regionalnom nivou, kako bi se kvantifikovalo njeno ponašanje tokom različitih sezonskih i dnevnih perioda. Podaci su prikupljeni sa mreže stalnih stanica na teritoriji Srbije. Analiza je obuhvatila četiri različita sezonska perioda tokom prethodnog solarnog maksimuma u 2013. i 2014. godini. Nakon toga, analizirane su promene u sadržaju elektrona u D regionu izazvane solarnim H-flerovima, na osnovu čega su istražene vremenske promene TES (Total Electron Content in D region) i njihov doprinos ukupnom D TES (Total Electron Content) odnosno ukupnom kašnjenju GPS (Global Positioning System) signala. Na kraju, definisan je odgovarajući model za predviđanje jonosferskih korekcija za RTK mrežne aplikacije na teritoriji Srbije. Testirane su dve prediktivne šeme bazirane na linearnoj regresiji i primeni neuronskih mreža. Rezultati su pokazali da neuronske mreže daju bolje rezultate i mogu da predvide jonosfersko kašnjenje sa preciznošću od ± 5cm u proseku za oko 9 minuta u odnosu na stvarnu stopu jonosferskih promena. Ovi rezultati ukazuju na to da se tehnika modeliranja pomoću neuronskih mreža može koristiti u RTK sistemima za predviđanje grešaka jonosferskog kašnjenja, što omogućava pozicioniranje sa centimetarskom preciznošću.