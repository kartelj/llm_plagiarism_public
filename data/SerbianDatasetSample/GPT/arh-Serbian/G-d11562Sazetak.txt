Glavni problem sa kojim se suočava poslovno-proizvodni kompleks "Trepča" je prekid njegovog rada i pasivizacija celokupnog poslovnog sistema, usled poznatih problema koji pogađaju celokupno područje Kosova i Metohije. Pasivizacija tehnološko-proizvodnih kapaciteta kompleksa "Trepča" ima ozbiljne regresivne, ekonomsko-razvojne i štetne posledice na životnu sredinu na celoj teritoriji na kojoj se kompleks nalazi i funkcioniše. Ovo posebno utiče na pogoršanje socijalnih problema usled visoke stope nezaposlenosti. Međutim, postoji mogućnost i potreba za ponovnim aktiviranjem poslovno-proizvodnog kompleksa "Trepča", koji je do socijalno-političke krize 1989. godine funkcionisao kao jedinstven sistem. Potrebno je prvo regenerisati pojedine proizvodne komplekse, a zatim preći na revitalizaciju pojedinih proizvodnih jedinica. Urbanu regeneraciju, kako pojedinih kompleksa, tako i celokupnog proizvodno-poslovnog sistema "Trepča", moguće je ostvariti kroz kolaborativni model programiranja, po uzoru na braunfild lokacije. To podrazumeva da je za uspešnu realizaciju neophodno okupljanje i usaglašavanje svih zainteresovanih strana, na međunarodnom, regionalnom, nacionalnom i lokalnom nivou, što je i osnovni cilj ovog istraživanja.