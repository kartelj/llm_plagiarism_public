Ova studija se bavi analizom kako procesni urbani dizajn može da integriše različite interese i vrednosti u održivom obnavljanju gradova. Procesni urbani dizajn se karakteriše različitim međusobno povezanim dimenzijama: subjektivno-imaginativnom, socijalno-komunikativnom, interdisciplinarnom i tehničko-tehnološkom. Socijalno-komunikativna dimenzija postavlja pitanje kako se njegove ostale dimenzije mogu koristiti za prevazilaženje prepreka u otvorenoj komunikaciji, koja je ključna za integraciju vrednosti i interesa u procesu obnavljanja gradova. Moja glavna pretpostavka je da višedimenzionalni proces urbanog dizajna može povećati verovatnoću postizanja konsenzusa među različitim učesnicima i interesnim stranama u obnavljanju gradova. Ovo se posebno odnosi na promociju postojećih kulturno-istorijski vrednih urbanističkih celina, kao i na stvaranje novih ambijentalnih vrednosti u devastiranim urbanim celinama bez izraženog kulturno-istorijskog značaja. Fokus istraživanja je proces urbanog dizajna kroz analizu njegove prirode, faza, elemenata i tehnika, koji su u funkciji održivog obnavljanja gradova. Istraživaću urbani dizajn kao proces koji integriše prostorno-fizičku, tehničko-tehnološku, ekonomsku, sociološku i ekološku dimenziju obnavljanja gradova. Na taj način, fokus istraživanja će se posmatrati kao polje u kojem se ostvaruje horizontalna i vertikalna integracija vrednosti. Upravo ova integracija vrednosti određuje i definiše globalni i lokalni identitet obnavljanja gradova. U radu ću se uglavnom baviti problemom promocije i definisanja ambijentalnih vrednosti u procesu urbanog dizajna. Ambijentalne vrednosti u istraživanju predstavljaju predmet obnavljanja gradova. Na teorijskom nivou, problem se razmatra u odnosu na dve dominantne paradigme u urbanom odlučivanju: racionalnu i kolaborativnu. Na širem, filozofskom nivou, problem je u polju heuristike i odnosi se na relativizaciju postojanja univerzalne racionalnosti, a samim tim i vrednosti. U ovoj poziciji, problem prepoznajem u integraciji paralelno prisutnih, legitimnih tipova subjektivizacije realnosti, odnosno individualnih slika sveta i subjektivizacije prostorno vrednih činioca urbanog prostora. Na pragmatskom nivou, problem se odnosi na istraživanje dominantne discipline koja se bavi obnavljanjem gradova na relaciji urbanog planiranja i dizajna. To je opravdano protivrečnim procesima globalizacije, kao i značaju promocije i stvaranja lokalnog i globalnog identiteta. Glavno istraživačko pitanje se odnosi na mogućnost integracije racionalne i kolaborativne paradigme u promociji nasleđenih i stvaranju novih ambijentalnih vrednosti u procesu obnavljanja gradova. To otvara novo pitanje dominantne discipline koja omogućava ovu vrstu integracije, razvijajući višedimenzionalni identitet prostora. Relevantnost istraživačkih pitanja je u aktuelnosti i značaju teme, odnosno mrežnom odnosu lokalnih i globalnih identiteta u kreiranju urbanog prostora, riziku i neizvesnosti društvenog i urbanog konteksta. Pretpostavka je da činioci problema integracije predstavljaju prepreke za otvorenu komunikaciju u procesu komunikativne akcije. Ova pretpostavka opredeljuje tezu istraživanja da procesno orijentisani urbani dizajn može stvoriti uslove za otvorenu komunikaciju uspostavljanjem kreativnog i umetničkog miljea, kroz definisanje dinamičkog modela procesa. U tom smislu, polazna istraživačka hipoteza je da procesno orijentisani urbani dizajn ostvaruje viši nivo integracije i veći kvalitet obnavljanja. Odnosno, da se viši nivo integracije ostvaruje kroz uspostavljanje kreativnog miljea kao instrumenta komunikativne akcije. Stoga pretpostavljam da je moguće formirati model procesa urbanog dizajna koji će integrisati različite tipove racionaliteta u novu univerzalnost. Ciljevi istraživanja se odnose na: (1) Definisanje uslova i principa pod kojima je moguće ostvariti integraciju kulturno-istorijskih i novokreiranih ambijentalnih vrednosti i interesa aktera u procesu obnavljanja gradova; (2) Definisanje činioca ambijentalnih vrednosti u višedimenzionalnom procesu urbanog dizajna; (3) Definisanje odnosa urbanog dizajna, urbanog planiranja i obnavljanja gradova; (4) Modelovanje integralnog procesa urbanog dizajna u procesu obnavljanja gradova; (5) Definisanje karakteristika takvog modela; (6) Definisanje uslova pod kojima takav model funkcioniše. Očekivani rezultati istraživanja pretpostavljaju: (a) Sistematizaciju postojećih teorija, stavova i konceptualnih pristupa u urbanom dizajnu, planiranju i obnavljanju gradova; (b) Formiranje preporuka za korišćenje integralnog modela urbanog dizajna; (v) Pregled mogućih tehnika za integraciju različitih vrednosti i interesa u procesu obnavljanja gradova; (g) Definisanje aparata za odabir integralnog procesa urbanog dizajna u odnosu na raznovrsnost konteksta obnavljanja gradova. Primenljivost rezultata je u razvoju urbanističke teorije i prakse u oblasti urbanog dizajna i obnavljanja gradova na lokalnom nivou u procesima integracije Srbije u EU. Svrha istraživanja je u: sistematizaciji različitih teorijskih i konceptualnih pristupa u urbanom dizajnu, planiranju i obnavljanju gradova; preporukama za odabir procesa urbanog dizajna u različitim kontekstima obnavljanja gradova; pregledu tehnika za vođenje procesa urbanog dizajna i opisivanju aparata za odabir takvog procesa u različitim urbanim kontekstima. Metod istraživanja se na teorijskom nivou zasniva na komparativnoj analizi različitih teorija urbanog odlučivanja, planiranja i dizajna koje su u domenu racionalne i kolaborativne paradigme. Komparaciju ću vršiti u odnosu na paradigmatske prednosti i nedostatke u procesu kreiranja ambijentalnih vrednosti i održivog urbanog prostora. Kao ishod teorijskog i šire filozofskog razmatranja definisaću polazni model procesa urbanog dizajna za njihovu integraciju. Na pragmatskom nivou, metod se zasniva na analizi tri primera (višestrukoj studiji slučaja) koji se razlikuju po svom prostornom obuhvatu i prirodi procesa obnavljanja. Upravo ova različitost jeste put za proveru otvorenosti i dinamičnosti polaznog teorijskog modela u odnosu na promenljivost urbanog konteksta, kao i za verifikaciju polaznih hipoteza. Na taj način ću biti u mogućnosti da definišem opšte principe na kojima se zasniva proces integralnog urbanog dizajna u obnavljanju gradova. Višestruka studija slučaja predstavlja osnov za verifikaciju polaznih hipoteza i funkcionalnosti teorijski pretpostavljenog modela, odnosno za proveru konceptualnih postavki na kojima je počivalo njegovo generisanje.