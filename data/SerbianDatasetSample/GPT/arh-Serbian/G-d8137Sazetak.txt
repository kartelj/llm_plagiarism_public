Ova naučna studija se fokusira na rezidencijalnu arhitekturu u Vojvodini, posebno na palate i vile dizajnirane u stilu secesije tokom poslednje decenije 19. i početka 20. veka, sve do Prvog svetskog rata. U uvodnom delu, rad se bavi definisanjem teme, ciljeva i zadataka istraživanja, kao i polaznih hipoteza i naučnih metoda koje su korišćene. 

Istraživanje se bavi sveobuhvatnom analizom umetničkih, kulturoloških i socioloških aspekata vezanih za pojavu snažnog građanskog staleža, koji je bio glavni investitor u Vojvodini krajem 19. i početkom 20. veka, i njihovog uticaja na razvoj rezidencijalne arhitekture. Uži fokus istraživanja su objekti rezidencijalnog karaktera oblikovani u duhu secesije, koji su izabrani kao reprezentativni primeri kuća i stambenih palata u sredini u kojoj su nastali. 

Glavni cilj istraživanja je da se detaljnije prouči arhitektura rezidencijalnih objekata – palata i vila sagrađenih u Vojvodini od pojave prvih oblika secesije u poslednjoj deceniji 19. veka do gašenja ovog stilskog izraza 1914. godine. U uvodnom delu su iznete i osnovne polazne hipoteze vezane za vreme pojave secesije u Vojvodini, zatim za mešanje stilskih uticaja velikih centara i lokalne sredine, za uticaj različitih etničkih zajednica kao i pojedinačnih investitora na arhitekturu, kao i za doprinos koje su stambene palate i vile dale procesu urbanizacije vojvođanskih gradova početkom 20. veka. 

Pod uticajem ovih različitih tendencija formiraju se lokalni arhitekti koji stvaraju specifična i veoma originalna autorska dela. Drugo poglavlje nosi naziv „Istorijske i društvene okolnosti u Evropi i Vojvodini krajem 19. i početkom 20. veka i pojava novih arhitektonskih izraza“. 

U radu je dat kratak osvrt na razvoj novog stila u različitim delovima Evrope, kao i na radove arhitekata koji su učestvovali u njegovom kreiranju kao što su Hektor Gimar, Viktor Horta, Anri van de Velde, Čarls Mekintoš, Bejli Skot, Oto Vagner, Jozef Hofman, Adolf Los, Jože Plečnik, Eden Lehner, Karolj Koš, Antonio Gaudi i drugi. 

U daljem tekstu je predstavljen prikaz istorijskih okolnosti u Vojvodini na prelomu vekova, a potom opšte karakteristike razvoja vojvođanskih gradova i njihove arhitekture. Posebno značajno razdoblje privrednog rasta trajalo je tokom poslednje dve decenije 19. i prve decenije 20. veka, kada dolazi do procvata graditeljstva u vojvođanskim gradovima. 

Na kraju drugog poglavlja predstavljene su biografije najznačajnijih autora koji su stvarali u duhu nove arhitekture u Vojvodini kao što su Ferenc Rajhl, Deže Jakab, Marcel Komor, Bela Lajta, Reže Hikiš, Lipot Baumhorn, Đula Partoš, Milan Tabaković, Herman Bole i drugi. 

Treće poglavlje nosi naziv „Karakter i položaj stambenih palata i vila u urbanoj strukturi vojvođanskih gradova“. Ovde se objašnjava poreklo termina „palata“ i „vila“ još od antičkog vremena, a zatim se tumači njihovo značenje kroz razne istorijske epohe. 

Četvrto poglavlje nosi naziv „Stambene palate nastale krajem 19. veka koje nagoveštavaju novi arhitektonski izraz“. U ovom poglavlju su date opšte karakteristike stambene arhitekture ove epohe. 

Na početku petog poglavlja koje nosi naziv „Stambene palate i vile u Vojvodini oblikovane u duhu secesije 1900-1914“, iznete su opšte karakteristike stambene arhitekture početkom 20. veka. 

U šestom poglavlju odnosno Zaključku potvrđuje se da su dokazane sve početne hipoteze vezane za vreme pojave novog stila i preovlađujuće uticaje velikih metropola i lokalne tradicije, uticaj investitora iz različitih etničkih grupa kao i uticaj secesijskih stambenih palata na razvoj arhitekture i naselja u Vojvodini. 

Ovo istraživanje bi trebalo da doprinese boljem sagledavanju arhitekture na prelomu vekova u Vojvodini u sklopu arhitektonskog nasleđa srednjoevropskog kruga i Evrope u celini, kao i kompleksnijoj valorizaciji ovih objekata u lokalnoj sredini i njihovoj budućoj revitalizaciji i trajnom očuvanju.