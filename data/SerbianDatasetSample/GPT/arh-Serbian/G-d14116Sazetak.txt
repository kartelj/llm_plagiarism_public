Ova studija se fokusira na poboljšanje procesa dizajniranja javnih urbanističkih prostora kroz primenu principa kvantne arhitekture. Da bi se uspostavila veza između kvantne arhitekture i otvorenih javnih gradskih prostora, istraživanje je prošireno na oblast otvorenih urbanističkih dinamičkih sistema, teorije konstruktora, fenomena postkritičkog dizajna, ne-mesta, akulturacije i mešovitih realnosti. Prvi segment disertacije se fokusira na istraživanje kvantne arhitekture, novijeg prostornog koncepta, i analizira nekoliko teorija, fenomena i metodoloških alata povezanih sa kvantnom arhitekturom. Kroz kritičku analizu literature o svesnom i nesvesnom procesu dizajniranja Kristofera Aleksandera, izvedeni su zaključci o vezi između korisnika građene sredine i arhitektonsko-urbanističkog dizajna. Analizirana je teorija arhitektonske mašine Nikolasa Negropontea, koja predviđa mnoge procese u savremenoj arhitekturi i koja strukturalno može biti povezana sa kvantnom arhitekturom i strukturom modela prikazanih u doktoratu. Istraživanje takođe analizira fenomen otvorenih sistema urbanog procesa sa fokusom na otvoreni dinamički sistem Džej Forestera, proces iteracija i samoregulativni sistem, te istražuje proces postkritičkog dizajna koji je u osnovi sličan procesu koji generiše kvantna arhitektura. U istraživanjima koja se direktno bave teorijskom postavkom kvantne arhitekture, tekst doktorske disertacije analizira principe kvantne arhitekture kao osnovu postavke paradigme. Istraživanje se bavi odnosom između fenomena stvarnog, virtuelnog i kvantnog iz arhitektonskog ugla te analizira mešovitu realnost kao osnovni alat za primenu principa kvantne arhitekture. Tekst analizira i fenomen kvantnog grada, istraživanje koje je rezultat spoja kvantne teorije i različitih urbanističkih procesa, sa posebnim akcentom na ulogu korisnika, otvorene sisteme kvantnog grada i na odnos između linearnog determinisanog i otvorenog neodređenog procesa dizajna građene sredine. Na kraju prvog dela istraživanja fenomen kvantne arhitekture stavljen je u društveni kontekst i povezan je sa pojmovima akulturacije i ne-mesta koji su predstavljeni kao potencijalni budući rezultat ili posledica delovanja kvantne arhitekture. Drugi deo disertacije istražuje teoretsku postavku fenomena javnih gradskih prostora. Analizira javni život i odnos korisnika prema javnom životu odnosno prema otvorenim javnim gradskim prostorima. Bavi se metodološkim principima u procesu dizajniranja otvorenih javnih gradskih prostora i istraživanjem odnosa digitalnih medija, umreženog društva i gradskog prostora. U delu istraživanja koje se bavi primarno fizičkim aspektom otvorenih javnih gradskih prostora poseban akcenat je stavljen na teorijska istraživanja neophodnih, opcionih i socijalnih aktivnosti koje je analizirao Jan Geil i na istraživanje konfiguralnosti Bila Hiliera te na pronalaženje veze pomoću kvantne arhitekture između ova dva, u određenoj meri, suprotna pristupa. Istraživanje se takođe delimično oslanja na teoriju struktuiranja Antoni Gidensa te na rad Anrija Lefevra o odnosu i ulozi čoveka prema sopstvenom građenom okruženju. U delu koji analizira vezu digitalnih medija prema otvorenim javnim gradskim prostorima istraživanje se bavi fenomenom javnog gradskog okruženja kao nefizičkog mesta odnosno istražuje virtuelni ili digitalni aspekt otvorenih javnih gradskih prostora u fenomenološkom smislu. Treći deo doktorske disertacije definiše modele primene principa kvantne arhitekture na proces dizajniranja otvorenih javnih gradskih prostora. Analizira osnovi koncept i strukturu filozofske teorije konstruktora Dejvida Dojča i povezuje koncept sa otvorenim dinamičkim sistemima i prosesom iteracije sa ciljem definisanja modela koji omogućava primenu principa kvantne arhitekture na proces dizajniranja arhitektonsko-urbanističkih prostora. Definiše dizajn elemente koji čine pomenuti model i dodatno definiše dva modela koji predstavljaju teorijsku simulaciju upotrebe modela teorije konstruktora i kvantne arhitekture u arhitekturi i urbanom dizajnu. U disertaciji se takođe istražuju potencijalna nova ulogu korisnika i nova uloga arhitekte u okruženju kvantne arhitekture. Takođe se definiše koncept za metodu dizajna kvantne arhitekture. U završnom delu doktorske disertacije analizirani i definisani su metodološki prncipi dizajniranja otvorenih javnih gradskih prostora primenom prethodno definisanih modela odnosa principa kvantne arhitekture, teorije konstruktora i otvorenog dinamičkog sistema. Izvršena je sinteza osnovnih postavki i principa kvantne arhitekture, nove uloge korisnika i arhitekte sa istraženim metodološkim principima dizajniranja gradskog okruženja. Definisan je odnos između koncepta metode dizajniranja modela kvantne arhitekture i dizajniranja otvorenih javnih gradskih prostora, specifično istraživanja neophodnih, opcionih i socijalnh aktivnosti Jana Geila i istraživanja konfiguralnosti Bila Hiliera. Odnos je dodatno prikazan kroz četiri modela koji omogućavaju primenu principa kvantne arhitekture na proces dizajniranja otvorenih javnih gradskih protora. Takođe principi kvantne arhitekture i njihova primena na proces dizajniranja otvorenih javnih gradskih prostora dodatno su analizirani na kraju trećeg dela disertacije. Naučni doprinos istraživanja odnosi se na unapređenje istraživanja o kvantnoj arhitekturi uspostavljanjem paralele sa otvorenim dinamičkim sistemima grada, a posebno definisanjem veze principa kvantne arhitekture sa teorijom konstruktora. Unapređenje je postignuto zahvaljujući vezi elemenata otvorenog dinamičkog sistema sa elementima konstruktora koja je rezultirala modelom koji omogućava primenu principa kvantne arhitekture u oblasti arhitekture i urbanizma. Definisani model je potom povezan sa teoretskim istraživanjima o otvorenim javnim gradskim prostorima, prevashodno sa istraživanjima neophodnih, opcionih i socijalnih aktivnosti te sa istraživanjima konfiguralnosti Bila Hiliera. Veza je rezultirala modelima unapređenja procesa dizajniranja otvorenih javnih gradskih prostora. Dodatni naučni doprinos odnosi se na potencijalni društevni uticaj fenomena kvantne arhitekture i njenih principa prema sociološkom fenomenu ne- mesta i prema procesu akulturacije. Fenomen kvantne arhitekture je takođe povezan sa procesom postkritičkog dizajna. Praktična primena istraživanja vezana je za primenu modela kvantne arhitekture otvorenih javnih gradskih prostora u okruženju mešovitih realnosti. Model se može primeniti u izradi različitih softverskih aplikacija za uređaje koji omogućavaju prikaz okruženja mešovitih realnosti. Istraživanje predstavlja podlogu za brojna buduća istraživanja koja mogu ići u pravcu direktne nadogradnje definisanih modela ili u pravcu kreiranja novih modela sa specifičnostima koje modeli mogu imati u odnosu na teritoriju i celokupni kontekst koji obuhvataju. Istraživanje u doktoratu traži dodatno unapređenje u oblasti mešovitih realnosti. Nova uloga arhitekte i korisnika u prostoru kvantne arhitekture predstavlja osnovu za potencijalnu promenu i nadogradnju paradigme u procesu arhitektonske edukacije i pristupa pojmu arhitekture uopšte. Primenom nove uloge arhitekte i proširenjem njegove radne svere na aktivne procese u realanom vremenu može doći do aktivnijeg istraživanja veze između programiranja, kodiranja i arhitekture. Delimično izjednačavanje stvarnog i virtuelnog prostora, koje redefiniše vremensku dimenziju i dimenziju udaljenosti, otvara mnoga pitanja koja traže dodana istraživanja kako u oblasti arhitekture i urbanizma tako i u domenu tehnologije, sociologije, filozofije, prava i politike.