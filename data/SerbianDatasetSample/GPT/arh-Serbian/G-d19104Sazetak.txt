Ova doktorska teza polazi od pretpostavke da postojanje estetske svesti u arhitekturi analiziranih građevina implicira i estetsku svest samog autora, što dalje ukazuje na postojanje kreativnog procesa kod autora-kreatora arhitektonskog dela. Zatim se pretpostavlja da postojanje kreativnog procesa podrazumeva artikulisanu upotrebu određenih (ciljanih) estetskih elemenata. Iz ovoga proizlazi da, ukoliko postoje, a)sistemska upotreba ciljanih estetskih elemenata, b)kreativni proces i v)estetička svest, uvek su u neraskidivoj uzročno-posledičnoj vezi. U tezi se potom prikazuje i analizira prepoznata, uzročno-posledična veza, sa fokusom na estetske elemente doživljajnog nivoa, čija prisutnost implicira i postojanje estetske svesti autora i kreativnog procesa kod autora-kreatora analizirane celine. Konkretno, ovim istraživanjem se, kroz prikaz i sistematizaciju svih 31 javnih objekata na Bulevaru oslobođenja u Novom Sadu, analizira prisutnost doživljajnih estetskih elemenata: a)estetička namera, b)intuicija, v)imaginacija i g)spekulativno razmišljanje, u arhitekturi objekata arhitektonske celine. Prikaz i analiza objekata iz arhitektonsko-urbanističke analitičke celine, a potom i ocenjivanje upotrebe (doživljajnih) estetskih aspekata, omogućava ne samo sagledavanje prisutnosti estetske svesti, već i rangiranje objekata u hijerarhijski niz koji prikazuje nivo estetske svesti autora, a samim tim i nivo arhitekture tog vremenskog perioda. Istraživanje ove teme naglašava visoku odgovornost arhitekata i umetnika kao graditelja društva, sa ciljem da obuhvat i sistematizacija sadržaja ove teme doprinesu sveobuhvatnijem i dokumentovanom istraživanju teorije i prakse estetske svesti i kreativnog procesa u arhitekturi (koji su u ovom slučaju prikazani na konkretnom primeru arhitekture objekata Bulevara oslobođenja u Novom Sadu), kao i naučnom opisivanju i naučnom objašnjenju savremene arhitekture druge polovine dvadesetog veka i prve dekade dvadeset prvog veka u Srbiji.