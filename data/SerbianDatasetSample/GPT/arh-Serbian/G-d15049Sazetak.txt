Ova doktorska disertacija teorijski se smestila u oblast transdisciplinarnih studija savremenih projektantskih metoda i njihovih fenomenoloških tumačenja kroz koncept ambijenta. Fokus rada je na definisanju termina arhitektonskog ambijenta, njegovom teorijskom postavljanju kroz proučavanje praksi ambijentalnih umetnosti i njegovoj analizi kroz proučavanje svakodnevnih prostora u projektima arhitekte Vasilija Milunovića. Glavni cilj ovog istraživanja je uspostavljanje praktičnih veza između praksi ambijentalnih umetnosti i arhitektonskog projektovanja, kako bi se arhitektonske projektantske metode otvorile prema kritičko-istraživačkim potencijalima interdisciplinarnih i hibridnih praksi u umetničkom stvaralaštvu. Korist od uspostavljenih veza se sagledava kroz mogućnost interdisciplinarne razmene istraživačkih taktika i tehnika, kao i kroz mogućnost unapređenja projektantske prakse kroz proširivanje oblasti i medija istraživanja i delovanja. Operativni cilj disertacije je da se u okvirima arhitektonskog delovanja ukaže na korisnost proučavanja širokog spektra ljudskog ponašanja u svakodnevnom životu, od onoga što nazivamo izvođenjem svakodnevice, preko rituala i rutina, do oblika kulturalnog izvođenja i performansa. Pretpostavka je da se arhitektura sagledava kao struktura sistema znakova u složenim komunikacijskim i fenomenološkim konstruktima, kao višemedijska tekstualna pojavnost koja se odigrava u vremenskim intervalima konstituisanja individualne i kolektivne svakodnevice. Opšta metodološka teorijska pozicija ovog istraživanja je dominantno fenomenološka (hermeneutička i interpretativna), u okviru koje se istraživanje sprovodi kao kvalitativno interpretativno istraživanje. Kvalitativna istraživanja pretpostavljaju uključenost istraživača u problem i predmet istraživanja, u ovom slučaju relevantna je pozicija dvostruke uloge autora kao hroničara i aktera događaja, što je čini specifičnom i na taj način primerenom kvalitativnim istraživanjima. U prvom delu istraživanja postavljen je teorijski okvir rada, analizirani su referentni koncepti arhitektonske teorije, teorije ambijentalnih umetnosti i teorije svakodnevice, u zaključnoj glavi teorijskog istraživanja iznose se implikacije za mogućnost analize ambijenata svakodnevice. Drugi deo disertacije je koncipiran kao kvalitativno istraživanje koje se sastoji iz četiri studije slučaja u kojima se prethodno postavljene teze ispituju u konkretnim uslovima. Na osnovu rezultata istraživanja, formiraju se zaključni stavovi. U odnosu na ova dva dela istraživanja primenjuju se dva odgovarajuća metodološka aparata. Prvi, teorijski deo istraživanja obuhvata metodu analize izvora i literature. Uporednom analizom primarne građe izvlače se teorijski zaključci kao elementi za definisanje kriterijuma istraživanja, koje je predmet drugog dela rada. U drugom delu istraživanja, planirana je primena složenog, kompilativnog metodološkog sistema, u cilju kvalitetnije upotrebe tehnika i podrazumeva prikupljanje, sistematizaciju dokumentacije i analizu sadržaja u vezi sa predmetom istraživanja, arhitektonsku analizu procesa projektovanja kroz četiri odabrane studije slučaja, metod simulacije u cilju istraživanja mogućnosti da se projektantska praksa proširi kroz sintezu srodnih praksi u umetnosti. Teorijski okvir je postavljen kroz ispitivanje i sistematizaciju referentnih teorijskih pristupa. Postavljene hipoteze se proveravaju kroz analizu referentnih tekstova iz oblasti arhitektonske fenomenološke teorije, teorije ambijentalnih umetnosti i teorije svakodnevnog života. Koncept arhitektonskog ambijenta objašnjen je kao širi pojam u odnosu na fenomenološki model pojačane percepcije koji u svojoj knjizi Fenomenologija percepcije (Phenomenologie de la perception, 1945) postavio Moris Merlo–Ponti (Maurice Merleau–Ponty), a dalje razvio Juhani Palasma (Juhani Pallasmaa) u savremenoj arhitektonskoj teoriji. Problemi doživljaja u arhitekturi su posmatrani sa aspekta analize pitanja o važnosti čulnog doživljaja u domenu i načinu na koji razmišljamo o arhitekturi, u načinu na koji percipiramo prostor i načinu na koji kreiramo prostor (arhitektonski). Kroz analizu određenja ambijenta u praksama ambijentalnih umetnosti Alena Kaproua (Allan Kaprow), Klesa Oldenberga (Claes Oldenburg) i Ilje Kabakova (Ilya Kabakov) identifikovani su ključni aspekti mogućnosti primene praksi ambijentalnih umetnosti. Teorijska interpretacija predmeta istraživanja (stambenih objekata u Beogradu) ostvaruje se kroz analizu postavke koja konstituiše fenomenološke pravce razmišljanja Anrija Lefevra (Henri Lefebvre), a problematizuje se kroz ideju o svakodnevnim praksama i taktikama, i određenjima „prostora“ i „mesta“ Mišela De Sertoa (Michel de Certeau). Ovako postavljen teorijski koncept je ispitan kroz analizu ključnih primera (reprezentativnih studija slučaja). Analiza teorije višečulnog iskustva i njena uloga u razvoju koncepata postavlja se u fokus istraživanja kroz arhitektonsko projektovanje. Polazište istraživanja procesa projektovanja predstavlja prethodno sagledavanje ukupne autorske prakse arhitekte Vasilija Milunovića redovnog profesora Arhitektonskog fakulteta u Beogradu. Studije slučaja predstavljaju primere za analizu procesa projektovanja prostora svakodnevice u projektima za stambene objekte u Beogradu, Republika Srbija: Idejni projekat za stambeni objekat u Topolskoj ulici broj 23, Opština Vračar, Idejni projekat za stambeni objekat u Ulici serdar Jola 10, Opština Savski Venac, Idejno rešenje za stambeni objekat u Tolstojevoj ulici 9, Opština Savski Venac. Mogućnost primene praksi ambijentalnih umetnosti u arhitekturi zasniva se na tri osnovne karakteristike koje predstavljaju uporišta za istraživanje ambijenata: (1) primat prostora u ambijentalnim umetnostima, (2) fokus na posmatrača i njegovo iskustvo prostora, (3) mogućnost interpretacije scena svakodnevnog života kroz ambijentalne umetnosti. Tri navedene karakteristike ambijentalnih praksi istražuju se kroz primere ambijenata izabranih studija slučaja. Na osnovu analize projekata daje se pregled osnovnih ambijenata prostora, a zatim se ti ambijenti prikazuju kao scene svakodnevice i analiziraju se potencijalni rituali svakodnevice koji se u njima „izvode“. U svakoj od navedenih studija slučaja identifikovan je kompleksan kritički odnos prema postojećoj društvenoj svakodnevici. Na ovaj način, pokazano je da u savremenoj arhitekturi postoje projektantske prakse koje su srodne praksama ambijentalnih umetnosti i da se kroz uvođenje praksi ambijentalnih umetnosti u arhitekturu može omogućiti aktivna uloga arhitekture u transdiciplinarnom polju umetničkih praksi u savremenoj kulturi, u cilju proširenja polja koncepcija i tehnika projektantskih strategija. Evaluacija rezultata ukazuje na mogućnost da se kroz koncipiranje praksi projektovanja ambijenata u arhitekturi mogu pratiti dinamične kvalitativne i kvantitativne promene društvene svakodnevice, njenih rituala i rutina, i da se na taj način mogu kontinuirano unapređivati odgovori arhitektonske prakse na potrebe savremenog društva i kulture. Opravdanost ovog rada proizilazi iz neophodnosti teorijskih istraživanja u oblasti arhitektonskog projektovanja i savremene arhitekture i neophodnosti razvoja savremene arhitektonske projektantske prakse. Praktična primena rezultata sastoji se u sagledavanju mogućnosti za uključivanje arhitektonske prakse u interdisciplinarno polje praksi u umetnosti, kao i mogućnosti transformacije i transfiguracije ambijentalnih umetničkih praksi u arhitekturu. U širem smislu doprinos istraživanja se sastoji u sagledavanju i razumevanju načina na koji se srodne istraživačke oblasti prilagođavaju savremenim promenama istraživačkog i kulturalnog konteksta. U užem smislu rad je koncipiran kao prilog istraživanjima u oblasti arhitektonskog projektovanja.