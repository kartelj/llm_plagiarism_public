Doktorski rad se fokusira na izazov transformacije braunfild lokacija u svetlu modernog urbanog razvoja i održivih strategija za urbanu obnovu. Preciznije, istražuje ulogu i važnost očuvanja identiteta i obnavljanja industrijske baštine kao doprinos planiranju urbane obnove. Kao održivi model obnove industrijskih braunfilda, ističe se adaptivna rekonstrukcija koja uključuje integraciju napuštenih industrijskih lokacija u urbanu sredinu i njihovo prilagođavanje novim svrhama u novom društvenom i ekonomskom okruženju. Iako je prepoznata važnost očuvanja vrednosti industrijske baštine i postizanja društvenih i kulturnih ciljeva u procesu adaptivne rekonstrukcije, glavni ciljevi programa obnove industrijskih braunfilda su ekonomski i ekološki. Rezultat ovakvog pristupa politikama obnove braunfilda često su zanemarene istorijske, prostorne i kulturne vrednosti ovih lokacija, kao aktivni elementi materijalne kulture i urbane memorije građana, što dovodi do trajnog uništenja kulturnog, prirodnog i arhitektonskog nasleđa i urbanog identiteta i stvaranja neodrživih modela obnove. Osnovne pretpostavke ovog istraživanja su da je potrebno integrisati društveno-kulturne vrednosti industrijske baštine u pristup obnovi, odnosno uzeti u obzir istorijske, društvene, kulturne i prostorne vrednosti industrijske baštine. Druga pretpostavka je da ove vrednosti braunfild lokacija predstavljaju njihov značajan razvojni potencijal, te da očuvanje identiteta i obnova industrijske baštine doprinose održivoj obnovi braunfild lokacija i unapređenju urbanog identiteta. U vezi s ovim osnovna istraživačka pitanja su: šta je vredno za očuvanje u jednom napuštenom i nedovoljno iskorišćenom industrijskom kompleksu u kontekstu urbane obnove, šta se podrazumeva pod njegovim identitetom i jedinstvenim karakterom mesta, i kako formulisati modele transformacije napuštenih industrijskih kompleksa s ciljem očuvanja i unapređenja identiteta i postizanja pozitivnih efekata obnove? IV Istraživanje je sprovedeno kombinovanjem nekoliko osnovnih i specifičnih metoda koje se primenjuju u oblasti arhitekture i urbanizma, ali i dodirnim oblastima poput sociologije i psihologije okruženja ili urbane psihologije. Opšti naučni metod pomoću kojeg će istraživanje biti strukturirano je analitičko-sintetički metod. Osnovni metodi koji će se primenjivati generalno na celokupan istraživački rad su: metod logičke argumentacije, koji se bazira na jasnoj argumentaciji, retoričkoj jasnoći i uspostavljanju precizno objašnjenih i dokumentovanih relacija, metod naučne analize sadržaja primarnih i sekundarnih izvora i metod studije slučaja (case study). Studija slučaja je složen metod koji sadrži i druge naučne metode. Kao istraživački metodi u okviru studije slučaja odabrani su naučno ispitivanje i uroborfološki metod. Naučno ispitivanje će biti sprovedeno putem anketnog upitnika, a kao osnovni metod analize podataka odabran je metod kvantitativne analize sadržaja odgovora ispitanika. Urbomorfološki metod se odnosi na analizu urbanističkih planova i fotografija, kao i na sopstvena istraživanja postojeće arhivske građe o industrijskim objektima i terenska istraživanja. Rezultati prvog dela istraživanja ukazuju na značaj postizanja društveno- kulturnih ciljeva i očuvanja identiteta i vrednosti industrijske baštine u procesu obnove industrijskih brunfilda. U drugom delu istraživanja je definisan naučni koncept identiteta industrijskih braunfilda, a odmah potom i prostorne, funkcionalne i kulturološke vrednosti industrijskih braunfilda koje imaju važnu ulogu za usmeravanje procesa obnove. Rezultat trećeg dela istraživanja je analitički aparat za istraživanje vrednosti industrijske baštine u formi tipološke klasifikacije brunfilda koji zahtevaju različit tretman materijalnih i nematerijalnih ostataka industrijske prošlosti u procesu obnove. Osnovni cilj tipologije je definisanje savremenog odnosa prema vrednostima industrijske baštine što je od značaja za odabir planskog pristupa obnovi braunfilda. U empirijskom delu istraživanja je prikazan primer obnove braunfilda i operacionalizacije prethodno definisanog koncepta identiteta i tipologije braunfilda proizašlih iz teorijskog okvira istraživanja. Konačno, u istraživanju su definisani prostorni obrasci za transformaciju industrijskih braunfilda u V procesu urbane obnove primenljivi u sličnom geografskom, društvenom i kulturnom kontekstu. Metodologija formulisanja obrazaca je proizašla delom iz teorijskog okvira, ali i rezultata njegove primene u okviru studije slučaja. Ovo istraživanje predstavlja doprinos disciplini urbane obnove, i to obnove industrijskih braunfilda kroz formulisanje naučno zasnovanog pristupa transformaciji u funkciji očuvanja i unapređenja identiteta i prilagođavanja braunfilda novim namenama u kontekstu savremenih društvenih i ekonomskih uslova razvoja grada. Naučno-teorijski doprinos disertacije je definisanje naučnog koncepta identiteta industrijskih braunfilda i njihovih prostornih, funkcionalnih i kulturoloških vrednosti. Naučno-metodološki doprinos disertacije se ogleda kroz formulisanje analitičkog aparata za definisanje odnosa prema vrednostima industrijske baštine što je od značaja za odabir savremenog planskog pristupa obnovi braunfilda. Druga grupa rezultata je praktičnog tipa i odnosi se na mogućnost primene predloženih preporuka u planiranju obnove industrijskih braunfild lokacija i unapređenja savremenog pristupa očuvanju industrijske baštine u procesu urbane obnove u Banjaluci i širem regionu.