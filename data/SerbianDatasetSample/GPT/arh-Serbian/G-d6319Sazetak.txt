Moderna klasična arhitektura predstavlja značajan problematičan segment u novijoj istoriji i teoriji arhitekture. Njen rastući uticaj u savremenom arhitektonskom svetu ukazuje na potrebu za istraživanjem njenog nastanka, metoda prezentacije i kritičke analize ideja njenih glavnih predstavnika. Potrebna je sveobuhvatna studija koja se bavi globalnim problemima prezentacije istorije ideja koje su osnova klasične arhitekture, kao i definisanje jedinstvenog termina za ovaj moderni fenomen. Ova studija se fokusira na teorijske principe modernih klasičnih arhitekata koji koriste te principe da bi objasnili svoj rad, a zatim na definisanje veza i uspostavljanje kontinuiteta ideja između modernih klasičnih arhitekata i renesansnih teoretičara arhitekture. Istražuju se metode na koje se teorijski koncepti moderne klasične arhitekture manifestuju u arhitektonskom stvaralaštvu i modernoj teoriji arhitekture, odnosno definišu teorijski stavovi njenih autora na osnovu kojih se ona svrstava u značajne teorijske oblike arhitekture 21. veka. Teorijski stavovi moderne klasične arhitekture se jasno razlikuju i izdvajaju od stavova drugih teoretičara koji deluju u isto vreme. Sa renesansnim teoretičarima čine jedinstvenu teorijsku grupu po svom individualističkom pristupu istoriji arhitekture i stavovima prema idejama kolektivizma, istoricizma, "duha vremena" i formalizma. Kolektivizam i istoricizam se odbacuju stavom da pojedinačna dela nisu određena slučajnim i promenljivim kontekstom kome pojedinac pripada. Zastupa se teorija o istoriji po kojoj se zakoni svake umetnosti usavršavaju vremenom, formalizovanjem korpusa činjenica koje se vide na građevinama iz istorije arhitekture, njihovim procenjivanjem i ispitivanjem i, na kraju, sublimiranjem i transformacijom u apstraktne tipove i opšta pravila za savremenu upotrebu. Zastupa se formalizam u arhitekturi koji poništava "duh vremena". Estetska svojstva povezana sa arhitekturom zasnivaju se na svojstvima definisanim prostornim modelom građevina i veruje se u doprinos forme, a ne značenja vrednovanju arhitekture, uz obrazloženje da se u projektantskom postupku prvo postavlja arhitektonska forma, a tek zatim govori o njenoj artikulaciji da bi izrazila ideje. Opšta teorijska polazišta istorije i teorije arhitekture su uz pomoć preciznih kriterijuma metodološki grupisana u podnaslove u prvom delu rada, a zatim ukrštena sa argumentima teorijskih postavki izdvojenim u drugom delu rada. Iz konkretnih teorijskih stavova postavljeno je sedam ključnih tema savremene klasične arhitekture, odnosno ustanovljeno sedam novih tematsko-teorijskih postavki u okviru teme, koje daju osnovu za čitanje teorije savremene klasične arhitekture i njene veze sa renesansom. Na osnovu razvijenog dijahronijskog tumačenja teorijskih postavki u arhitekturi u čijem opsegu postoji složena i višestrana relacija između arhitekture i šireg kulturnog polja društvenih nauka, proizilazi nova interpretativna postavka savremenih pojava istorije i teorije arhitekture.