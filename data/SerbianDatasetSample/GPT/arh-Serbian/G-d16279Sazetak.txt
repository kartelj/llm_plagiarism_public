Ova disertacija, koja se temelji na teorijskoj analizi istraživačkog rada arhitekte Đorđa Petrovića, fokusira se na proučavanje diskursa o celovitosti i autonomiji arhitektonskog crteža. Analitički okvir je motivisan Petrovićevim naučnim i pedagoškim angažmanom na Arhitektonskom fakultetu Univerziteta u Beogradu u sferi arhitektonskog crtanja (1959-1975), kao i njegovim istraživanjima futurističke i vizionarske arhitekture i kosmičke umetnosti, koje je sprovodio tokom boravka u Kanadi (1976-1989). Početak vremenskog perioda za analizu predstavlja relevantno doba ranih sedamdesetih godina 20. veka, kada se na Arhitektonskom fakultetu u Beogradu formira koncept Nove škole. Tada Petrović uvodi koncepte vizuelnih istraživanja i vizuelne komunikacije u nastavni i teorijski okvir, istovremeno preispitujući ulogu arhitektonskog crteža kao isključivo tehničkog alata. U skladu sa analizom Petrovićevog interdisciplinarnog istraživačkog rada, ključno pitanje se odnosi na definisanje karakteristika celovitosti crteža u arhitekturi kroz utvrđene principe estetike strukturalne forme, vizuelnog istraživanja ljudskog okruženja i reprezentacije prostora. Istovremeno, koncept celovitosti arhitektonskog crteža je vrednovan u kontekstu tadašnjeg sociokulturnog okruženja, kao i savremenih praksi tog vremena i perioda koji mu je prethodio. Cilj rada je uspostavljanje načina primene celovitog arhitektonskog crteža u okviru naučnog, kreativnog i pedagoškog rada.