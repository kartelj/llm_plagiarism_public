Ovaj rad će predstaviti inovativni pristup dizajniranju NURBS prostornih struktura, kombinujući metode za izradu fizičkih modela Rapid Prototyping i metodu 3D optičkog merenja deformacija u procesu kreiranja projektnih rešenja. Ovakav postupak bi omogućio jednostavnije i efikasnije dizajniranje nekonvencionalnih NURBS struktura. Rapid Prototyping je tehnologija koja se stalno unapređuje, ali njeni potencijali još uvek nisu u potpunosti iskorišćeni u procesu kreiranja arhitektonskih formi. U okviru ovog rada, konstruisani modeli će se koristiti za strukturalnu analizu. Analiza ponašanja strukture u pogledu deformacija i napona je neophodan korak za proveru rezultata računarske analize metodom konačnih elemenata, posebno kada su u pitanju nekonvencionalna rešenja, i predstavlja logičan korak pre izgradnje stvarne konstrukcije. Korišćenje ovih tehnologija bi omogućilo pronalaženje racionalnih konstruktivnih rešenja. Ovaj rad se zasniva na ideji da se proces projektovanja može unaprediti korišćenjem naprednih digitalnih tehnologija i multidisciplinarnog pristupa. Mnogi izuzetno uspešni arhitektonski projekti, realizovani na ovim principima, potvrđuju opravdanost ovakvog pristupa. Stalni razvoj digitalnih tehnologija, u smislu poboljšanja performansi, otvara mogućnost za uključivanje određenih tehnologija, koje inicijalno nisu namenjene procesu arhitektonskog projektovanja, u rešavanje arhitektonsko-inženjerskih problema. Treba napomenuti da je postizanje kvalitetnih rezultata podjednako uslovljeno poznavanjem problema i tehnologije koja se koristi za njegovo rešavanje, što zahteva od arhitekture da unapredi svoje proizvodne metode izvan okvira svoje struke. U tom smislu, smatra se opravdanim korišćenje predložene naučne metode za projektovanje nekonvencionalnih NURBS struktura. Rad se zasniva na teoriji grednih i površinskih nosača u najopštijim splajn parametarskim NURBS koordinatama, formulišući niz izogeometrijskih Kirhovljevih elemenata ljuski i Bernuli Ojlerovih grednih elemenata proizvoljnog kontinuiteta, što nije moguće klasičnim izoparametarskim pristupom. Generalisane koordinate ovih elemenata su isključivo translatorna pomeranja tačaka ose štapa kao i tačaka srednje površi ljuske. Ovi elementi precizno opisuju originalnu geometriju pomenutih struktura, što rezultira efikasnom naponsko deformacijskom analizom sa relativno malim brojem ne samo konačnih elemenata, već i stepeni slobode pomeranja.