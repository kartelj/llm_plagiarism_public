Ova studija ima za cilj da unapredi teorijsku raspravu o konceptu održivog razvoja gradova, fokusirajući se na specifičnu oblast održive upotrebe urbanog zemljišta sa aspekta urbane morfologije. Takođe, istraživanje doprinosi debati o održivom razvoju Novog Beograda, kroz sistematizaciju i formiranje preporuka za održivu upotrebu gradskog zemljišta sa stanovišta urbane morfologije, koje mogu biti korisne za planiranje rekonstrukcije postojeće strukture i moguće gustoće nove izgradnje.

Istraživanje je konceptualno podeljeno na tri široko zasnovane oblasti: 1/ istraživanje teorijskih i metodoloških osnova, 2/ metodološka razrada sa utvrđivanjem operativnog pristupa i 3/ operacionalizacija na aktuelnom primeru stambenih superblokova Novog Beograda.

Analiziran je praktični i teorijski diskurs upotrebe gradskog zemljišta i dokazana je holistička priroda fenomena i međusobna povezanost teorijske i praktične sfere. Detaljno je razrađen i definisan fenomen održive upotrebe gradskog zemljišta i pozicija teme u evropskoj praksi.

Razjašnjena je moguća dilema u vezi sa terminologijom: (američki termin „land use planning“ (direktan prevod: „planiranje korišćenja zemljišta“), široko obuhvata temu korišćenja gradskog zemljišta i praktično se svodi na „urbanističko planiranje“, dok je termin „sustainable urban land use“ (održivo korišćenje gradskog zemljišta) u direktnoj vezi sa idejom održivog razvoja i koren crpe iz definicije koju razrađuje Agenda 21, čime se težište prenosi na ukupne efekte/posledice zauzimanja ovog prirodnog resursa.

Detaljnom razradom, sistematizovane su oblasti delovanja i formiran okvir za analize održive upotrebe zemljišta sa pozicije morfološkog aspekta: 1/površina u kontekstu tipologije; 2/sadržaji u kontekstu dostupnosti; 3./promene koje se dešavaju u distribuciji sadržaja kroz vreme; 4/elementi forme koja se gradi na zemljištu kroz aspekt održive izgradnje; i 5/interakcije u urbanom prostoru (one koje su izazvane određenim načinima zauzimanja/korišćenja zemljišta) kroz odnos javnog i privatnog.

Pregledom i sistematizovanjem saznanja o zajedničkim karakteristikama metodologija primenjenih u savremenim urbo-morfološkim i istraživanjima gradova sa stanovišta održivog razvoja, i razradom problematike standardizacije u održivom razvoju, zaključeno je da se radi o složenim postupcima, koji se skoro po pravilu sprovode u više faza i uključuju veliki broj podataka, kao i da ne postoje idealni indikatori održivog razvoja i odlučeno je da se u radu na disertaciji osloni na preporuke kojima će se šire obuhvatiti problemi održivosti.

Ustanovljen je predlog pristupa za utvrđivanje preporuka za održivu upotrebu gradskog zemljišta sa stanovišta urbane morfologije za specifičan slučaj stambenih zajednica koji podrazumeva tri faze: A/utvrđivanje opštih preporuka za održivu upotrebu gradskog zemljišta od značaja za morfološki aspekt za tipičan slučaj stambenih zajednica gradove Evrope (koje su građene u skladu sa konceptom održivog razvoja /„EU preporuke“); B/utvrđivanje morfološke tipologije stambenih superblokova Novog Beograda (kroz razrađene pristupe tipmorfologije i morfogeneze) i C/analiza stanja, vrednovanje stepena usklađenosti ustanovljenih tipova stambenih superblokova Novog Beograda sa „EU preporukama“ i utvrđivanje „preporuka za održivu upotrebu gradskog zemljišta sa stanovišta urbane morfologije za stambene superblokove Novog Beograda“.

Opercionalizacijom predloženog pristupa dobijeni su rezultati: - Utvrđen je pristup kojim su kroz analizu sedam savremenih, održivih stambenih zajednica evropskih gradova, normativno definisane “EU preporuke“ (koje mogu da se koriste u slučaju primene ovog postupka za druge stambene zajednice, i/ili inoviraju prema potrebi) - Tipomorfološkom analizom formirana je baza podataka tipologije stambenih superblokova Novog Beograda: /ustanovljena četiri osnovna morfološka tipa sa stanovišta korišćenja gradskog zemljišta: TIP 1, „na zemlji“, TIP2 „delimična denivelacija“, TIP 3 „na betonu“ i TIP 4 „denivelacija na betonu“, sa podtipovima u odnosu na način pozicioniranja objekata na terenu: „tvrđava“ i „park“ i u odnosu na kolsko-pešačke tokove: „segregacija“ i „integracija“. - Formirana je baza podataka za morofogenetsku analizu koja je izvršena kroz kriterijume procene uticaja tada dominantnog svetskog trenda u planiranju i uticaja zemljišne politike, i ukazano je na preovlađujuće uticaje. Konkretno, u periodu posle devedesetih godina dvadesetog veka parcijalni interes postaje dominantan i u sferi urbanističkog planiranja i zemljišne politike i tako suštinski oblikuje stambenu izgradnju (i u vezi sa korišćenjem zemljišta) na Novom Beogradu, ne više dominantni profesionalni trend. - Sprovedena analiza stepena prilagođenosti stanja makro, mezo i mikro razmere, svakog od tipova superblokova Novog Begrada sa „EU preporukama“, uz komentare o potencijalima, obezbedila je osnov za vrednovanje i formiranje konkretnih preporuka za Novi Beograd: Rezultati za makro urbanu strukturu Novog Beograda (ispod lesnog odseka) pokazuju srednji stepen usklađenosti sa „EU preporukama“ (65%); u pitanju je gornja granica ka kvalitetnoj usklađenosti, što ukazuje da rad na aktiviranju potencijala može ubrzano da vodi ka poboljšanju. Ovo je očekivan rezultat s obzirom da je oko 75% od ukupnog broja stambenih superblokova na Novom Beogradu građeno u periodu do devedesetih godina dvadesetog veka, a dokazano je da su: superblokovi koji su građeni u periodu sedamdesetih i osamdesetih godina dvadesetog veka sa konceptom delimične denivelacije (TIP 2), najkvalitetnije usklađeni sa preporukama (oko 63%); sa oko 60 % usklađenosti, slede superblokovi koji su realizovani od početka izgradnje na Novom Beogradu, tokom 50-ih i 60-ih godina i sporadično tokom 70-ih i 80-ih, (kretanja su u ravni sa terenom, najčešće bogato ozelenjeni, TIP 1); i za oba ova tipa postoje realni potencijali za poboljšanje stanja u pravcu održivog razvoja. Stambene celine građene tokom prve decenije dvadesetprvog veka na teritoriji Novog Beograda, na podzemnim garažama, u nivou sa okolnim terenom i mogućnostima za protočnost (TIP 3), su na donjoj granici, ka lošem stanju usklađenosti sa „EU preporukama“ (oko 37%) i u odnosu na većinu kriterijuma ovde nema potencijala za promene, što se odnosi i na celine građene tokom devedesetih godina dvadesetog veka, sa denivelisanim pešačkim platoima na podzemnim garažama (TIP 4), koje su praktično neusklađene sa preporukama za održivo korišćenje gradskog zemljišta sa stanovišta urbane moroflogije – oko 28%. - U poslednjoj fazi su normativno definisane preporuke za održivu korišćenje gradskog zemljišta od značaja za morfološki aspekt za Novi Beograd – makro razmeru – celinu ispod lesnog odseka, i za četiri tipa stambenih superblokova, što je doprinos implementaciji ciljeva održivog razvoja u praksu. Relizacijom navedenih ciljeva dokazane su radne hipoteze: Provera ustanovljenog pristupa na primeru Novog Beograda koja je dala rezultat u vidu konkretnih preporuka, dokazala je i njegovu operativnost, pa je tako dokazano da je za održivo korišćenje gradskog zemljišta moguće, operacionalizovanim pristupom u okviru svakog posebnog istraživanog slučaja, identifikovati i sistematizovati set pravila/preporuka sa stanovišta urbane morfologije. Kroz uporednu analizu stepena prilagodljivosti stanja prethodno utvrđenih morfoloških tipova superblokova Novog Beograda za aplikaciju normativno definisanih „EU preporuka“ održivog korišćenja gradskog zemljišta od značaja za morfološki aspekt, i kroz sintezu sa zaključcima morfogenetskog pristupa, dokazano je da morfološke matrice korišćenja zemljišta unutar superblokova Novog Beograda nastale u periodu kada je dominantan bio uticaj važećeg svetskog trenda (hronološki, pre devedesetih godina dvadesetog veka) poseduju više potencijala za održivi razvoj - prilagodljivije su za primenu preporuka održivog korišćenja gradskog zemljišta sa stanovišta urbane morfologije u odnosu na morfološke matrice korišćenja zemljišta koje su nastale pod uticajem zemljišne politike tranzicionog perioda (parcijalnog interesa, od devedestih godina dvadesetog veka do danas).