Doktorska disertacija koja je predstavljena se fokusira na određene inovacije u jeziku moderne arhitekture, koje su u najboljoj vezi sa primerima razvoja i uticaja umetničke prakse na pojavu i razvoj kinetizma i arhiskulpturalnosti u savremenoj arhitekturi. Izabrani su i analizirani reprezentativni primeri kinetičke skulptorske prakse, kinetičke arhitekture i kinetičkih arhiskulptura, sa detaljnom analizom interakcije umetničke i arhitektonske prakse na njihova kinetička i latentno dinamička svojstva pokreta unutar strukture kojom se izražavaju. Pored istorijskih parametara i preseka pojedinih primera kao i različitih modela utvrđivanja prisustva umetničke prakse i unapređenja vizuelnih svojstava objekata, metoda induktivne analize odnosno teorijsko logička analiza bila je primarna metoda u istraživanju i sagledavanju estetskih i vizuelnih karakteristika razvoja kinetičkih i interaktivnih arhitektonskih struktura koji su predmet ove studije. Naučni doprinos disertacije predstavlja formiranje uvida u mogućnosti unapređenja primene umetničke prakse za razvoj inovacija jezika savremene arhitekture kao i uvođenje novih pojmova koji egzistiraju i nužno uspostavljaju uočljivim već postojeće karakteristike pojedinih inovativnih pojava savremene kinetičke arhitekture. Problem istraživanja prevashodno jeste postojeće stanje nedovoljne uočljivosti uloge uspostavljenih i mogućih relacija odnosa savremene skulpture i arhitekture. To nameće kroz sam predmet istraživanja dalju analizu odnosa vajarske prakse i arhitekture u cilju što jasnijeg definisanja inovacija koje taj odnos uspostavlja u jeziku savremene arhitekture i potrebama njenog daljeg razvoja. Primarni ciljevi ovog rada bili su: - Ispitivanje fenomena estetike i njene razvojne slojevitosti kroz istorijski pregled nastanka i razvoja kinetičke umetnosti i njenih odnosa sa arhitekturom. Ukazivanje na primere kojima se može uspešno čitati i definisati povezanost vajarske kinetičke prakse u stvaralačkim i inovativnim procesima jezika savremene arhitekture. - Sagledavanje mogućnosti kreativnog čitanja predhodnih iskustava u cilju formiranja budućih inovativnih koncepcija za unapređenje postojećih nedovoljno definisanih modela estetskog i ''responsive'' promišljanja arhiskulptoralne strukturalnosti. Prepoznavanje pojavnosti kinetičkih arhiskulptura. - Mogućnosti daljeg razvoja arhiskulptoralnih struktura kroz primenjivija tumačenja problema njihove primene u okviru iskustava savremene umetničke prakse. Ukazivanje na nove tendencije razvoja kinetičke arhiskulpture u inovativnim procesima razvoja jezika savremene kinetičke arhitekture. U radu na pomenutim ciljevima istraživanje je sprovedeno u tri faze: U prvoj fazi rada ( glava I. i glava II.) pojašnjeni su pojmovi i definisan je istorijat odnosa kinetičke skulpture i kinetičke ahitekture u karakterističnim periodima prepoznatljivim kroz njihovo uzajamno delovanje. Na osnovu tog sagledavanja priloženi su karakteristični primeri i naglašeni su određeni ciljevi kao i neki od očekivanih rezultata istraživanja ove disertacije. U drugoj fazi istraživanja ( glava III.) ovaj rad ispostavlja nekoliko uzajamno povezanih celina namenjenih njegovim daljim poljima istraživanja. Osim istraživanja arhiskulptoralnih pojava u arhitekturi 19 og i 20 vj, rad obuhvata i istraživanje ideja filozofskih koncepcija koje se bave arhiskulptoralnošću kao i ispitivanjem uloge arhiskulpturalnosti u savremenim arhitektonskim i umetničkim koncepcijama 20 og. i 21 veka. U ovoj fazi istraživanja rad obuhvata i analizu istorijskih i razvojnih parametara koji definišu, iniciraju, uspostavljaju i utvrđuju pojedina svojstva transkulturalnosti i njenog značaja za uočavanje savremenih estetskih svojstava sadašnjih i budućih struktura kinetički definisanih arhiskulptura. U okviru ove faze rada i njenog analitičkog postupka ukazalo se na inovacije jezika savremene arhitekture kroz određene modele i praksu koja je predhodila u oblastima razvoja kinetičkih arhiskulptoralnih struktura na koje se i odnosi ovo istraživanje. Poslednja treća faza (glava IV.) predstavljena u radu odnosi se na prikaze rezultata predhodnih celina istraživanja sagledavanjem novih tenedencija i mogućnosti razvoja savremene kinetičke arhitekture, uz poređenja sa početnom hipotezom i ukazivanje na mogućnosti otvaranja daljih tema i polja budućih istraživanja i njihovih mogućnosti u datoj oblasti. Navedenim celinama istraživanja rad ukazuje na važnost podela, identifikacije i klasifikacije kinetičkih struktura kako na polju umetničke prakse tako i u odnosu na već prepoznate i jasno razvijene vrednosti inovacija kinetičke arhitekture (kroz oslonac na već postojeća, komparativna i primenjiva rešenja savremene vajarske prakse). Ostvareni predmet istraživanja je identifikacija, podela i prepoznavanje uloga novih tendencija koje ostvaruje savremena arhitektura kada se uspešno oslanja na vajarsku praksu i njena iskustva. Ostvareni naučni cilj ovog istraživanja je razvijanje dubljeg poimanja vrednosti promišljanja umetničke prakse i mogućnosti njenog aktivnog učešća u budućim razvojnim segmentima kreiranja novih oblika kinetičkih i arhiskulptoralnih struktura. Uspostavljanje što boljih estetsko filozofskih vrednosti promišljanja u primeni inovacija struktura nastalih delovanjem umetničke prakse. Ukazivanje na poseban značaj u nastajanju slobodnog i kreativno kordiniranog rešavanja problema urbanog prostora kroz bolje tumačenje pomenutih relacija umetničke prakse u odnosu na sve složenije fenomene savremene kinetičke arhitekture sa naglaskom na njihova uzajamna delovanja, smisao i mogućnosti antropomorfnog razvoja. Ovo istraživanje u relacijama umetnosti i arhitekture nema za cilj rešavanje problema, već njihovo što pravilnije pokretanje i artikulisanje, ukazujući na sve češća mesta susreta prakse i utopije kroz preispitivanje realnosti sa aspekata likovnih i vajarskih vrednosti umetničke prakse, najnovijih interfejsa u umetnosti dizajna i tehnoloških imperativa kao postojećih polaznih stanja pojedinih inovativnih pojava jezika savremene kinetičke arhitekture. Rad ukazuje i na strateške vrednosti inovacija kinetizma umetničke prakse kao mogućnosti razvoja antropomorfnog jezika savremene arhitekture kroz naglašavanje likovnih i oblikovnih aspekata rešenja i primene konceptualno definisanih novih umetničkih medija čija primena može trajno i uspešno uspostaviti kvalitetniji doživljaj kao i razvojne mogućnosti pojedinih urbanih i arhitektonskih struktura. Definisanjem postojanja kinetičkih arhiskulptura, ovo istraživanje daljom analizom njihovog porekla i značaja, razvija dublje sagledavanje i konstatovanje odnosa umetničke prakse i njenog delovanja na pojedina inovativna rešenja savremene arhitekture. Time se otvara čitav poligon mogućih zadataka koje sublimira i nagoveštava razvoj ovog istraživanja kako u estetskom domenu tako i u polju kordinirane kreativnosti kojom se neophodno već sada uokviruje simulakrum novog tehnološkog doba budućnosti, kako društva u celini tako i same arhitekture kao njegovog nezamenjivog svedoka.