Beogradska tvrđava je kompleksan spomenik sa tragovima iz svih istorijskih perioda njenog dugotrajnog razvoja. Nastala na temeljima rimskog kastruma, preko vizantijskog kastela, srednjovekovnog utvrđenog grada, pa sve do moderne bastione fortifikacije - Tvrđava je bila prilagođena zahtevima svog vremena, dok je uvek isticala svoj ključni geostrateški položaj. Mnogi faktori su uticali na promene Tvrđave, uključujući istorijske, socijalne i političke okolnosti. Iako su se istorijske okolnosti i vladari menjali, Tvrđava je održala svoju važnost i odbrambenu funkciju - bilo da je unutar njenih zidina nastajala urbana struktura ili su se formirali isključivo vojni fortifikacioni sistemi. Nakon oslobođenja od Turaka 1867. godine, započeo je proces pretvaranja Tvrđave u javni gradski prostor, koji se odvijao kroz dva različita perioda: delimičnog uređenja delova tvrđavskog prostora koje vojska postepeno napušta, predajući ih gradu na korišćenje i perioda institucionalizovane, sistemski sprovođene zaštite i revitalizacije. Iako je ovaj prostor, koji predstavlja istorijsko jezgro grada - epicentar razvoja urbanog Beograda - bio podložan sistematskim radovima na zaštiti i revitalizaciji, danas se ne koristi u skladu sa svojim značajem i potencijalom. Prostor Tvrđave nije deo gradskog prostora kakav bi trebao biti - ni po nameni, ni po funkcionalnoj povezanosti. Analiza razloga ovakvog stanja obuhvatala je procenu istorijskih struktura, ali i svih promena iz novije istorije kroz koje se odvijao proces transformacije tvrđavskog u javni gradski prostor. Takođe, analiziran je stepen realizacije ideja, koncepta i planova iz perioda transformisanja tvrđave u javni prostor, kao i konzervatorskih principa i metoda primenjenih u periodu institucionalizovane delatnosti zaštite graditeljskog nasleđa. Redefinisanje značenja i revalorizacija Beogradske tvrđave bili su neophodni za utvrđivanje konzervatorskog pristupa, koji omogućuje bolju integraciju tvrđavskog i gradskog prostora. Posebna pažnja je posvećena analizi potencijala i ograničavajućih faktora sa stanovišta postojećih veza ali i blokiranih komunikacija na relaciji Tvrđava – grad. Proverom novog konzervatorskog pristupa i tretmana Tvrđave u sklopu ukupnog fonda graditeljskog nasleđa u centralnim zonama grada, u odnosu na savremenu teorijsku osnovu zastupljenu u međunarodnim poveljama i preporukama, definisan je novi metodološki postupak koji se može primeniti i u praksi i u zakonodavstvu zaštite graditeljskog nasleđa.