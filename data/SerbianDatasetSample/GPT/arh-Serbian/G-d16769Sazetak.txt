Doktorska disertacija se bavi istraživanjem i kontekstualizacijom strukturalizma u teoriji i praksi arhitekture u Jugoslaviji od 1954. do 1980. godine. Cilj ovog rada je da prikaže i kategorizuje teorijske elemente koji su oblikovali strukturalistički pristup u arhitekturi i urbanizmu, kao i da istakne prihvatanje strukturalističkih ideja i metoda u arhitektonskoj i široj intelektualnoj zajednici Jugoslavije u tom periodu. Kroz specifičan koncept kulture koji je podržavao napredne ideje internacionale i humanističkog marksizma, politika socijalističke Jugoslavije je podsticala istraživanja arhitektonske i urbane kulture koristeći semiotiku, istoricizam, dijalektiku, kreativnost, kritiku, oživljavanje humanističkih vrednosti tradicionalne kulture i stvaranje sinteze životnog prostora. Rezultati disertacije pokazuju da je prihvatanje strukturalističkog pristupa kulturnim fenomenima radikalno promenilo tada dominantni funkcionalistički pristup u arhitekturi. U tom smislu, može se potvrditi da je strukturalizam kao avangardni pravac uticao na kritičko mišljenje i promenu funkcionalističkih principa i vrednosti u jugoslovenskoj arhitekturi i šire u kulturi visokog modernizma, uspostavljajući novi sistem mišljenja koji je težio većoj estetizaciji, formalnom i semiotičkom pristupu, kao i stvaranju univerzalnih i arhetipskih vrednosti izvedenih iz istraživanja vernakularne arhitekture nacionalnog iskustva. Za razliku od dominantne pozicije na Zapadu, u jugoslovenskoj arhitekturi strukturalizam se manifestovao kroz pristupe nekoliko teoretičara arhitekture, čiji su koncepti bili usmereni na poboljšanje životnog standarda i humanizaciju životne sredine. Strukturalistička teorija je direktno uticala na promenu arhitektonske prakse i urbanističkih ideja u Jugoslaviji tokom 1960-ih i 1970-ih godina, posebno u razvoju stambene arhitekture, a zatim i u arhitekturi hotelskih kompleksa, škola, domova i objekata kulturnog sadržaja. Kritika funkcionalističkog pristupa je dovela do toga da se stambena arhitektura tokom 1960-ih i 1970-ih godina usmeri ka uspostavljanju ravnoteže između veštačkog sveta urbane strukture i prirodne okoline, što se može direktno videti u primeni novih, humanijih koncepta stambenih naselja tog perioda. Rezultati istraživanja pokazuju da, iako do sada nisu prepoznati u okviru discipline istorije i teorije arhitekture, brojni teorijski radovi jugoslovenskih arhitekata, njihova konkursna rešenja i realizovani projekti direktno svedoče i potvrđuju da je strukturalizam imao snažan uticaj na razvoj jugoslovenske arhitekture i urbane kulture, kao i na razvoj jugoslovenskog društva u celini.