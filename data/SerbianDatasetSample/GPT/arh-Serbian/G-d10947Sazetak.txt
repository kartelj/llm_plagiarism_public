Ova doktorska teza je proizvod nastavka istraživanja i magistarskog rada pod nazivom "Valorizacija modernističke baštine, na primeru stambene arhitekture Beograda od 1947. do 1967. godine u Beogradu", koji je odbranjen na Arhitektonskom Fakultetu Univerziteta u Beogradu 2006. godine. 

Tokom dugotrajnog proučavanja naučne literature iz oblasti tehnologije, projektovanja i istorije moderne arhitekture Beograda, kao i dugogodišnjeg posmatranja i rada na projektovanju stambenih i drugih objekata, izvođenju, rekonstrukcijama zgrada, često izvedenih u prefabrikovanim sistemima, izvršena je selekcija materijala i valorizacija arhitektonskih ostvarenja koja su obeležila epohu u kojoj su nastala.

U radu se koristi istoriografska metodologija istraživanja, postavljaju se hipoteze, definiraju ciljevi istraživanja i sažeto predstavlja veoma kompleksna epoha koja je predmet istraživanja, kroz socio-kulturološki, tehnološki i ekonomski aspekt. 

Vrednovanje moderne stambene arhitekture Beograda zasnovano je na metodološkim principima koji su se pokazali uspešnim u praksi u mnogim zemljama, i koji su dali smernice za formiranje odgovarajućih kriterijuma za vrednovanje. 

Rad pruža doprinos razvoju metodologije vrednovanja moderne kulture uopšte. Posebna pažnja se poklanja društvenim okolnostima u kojima je takva masovna produkcija nastala i razvijana. 

Analiza društvenih kretanja, političkih prilika, demografskih pokazatelja, migracija stanovništva i privrednog razvoja ukazuje na određene vrednosti koje je proučavani period negovao i promovisao. 

Analiza stambenih politika pokazala je da su one uzročno-posledično povezane sa razvojem sistema prefabrikovane gradnje, idejama masovne stambene izgradnje i realizacijom velikih stambenih naselja. 

U radu se razmatra nekoliko važnih pitanja u oblasti stambene izgradnje – da li postoji mogućnost definisanja tj. izdvajanja oblika koji reprezentuju određeni politički metod; da li bi moderna arhitektura izgledala drugačije da su stambene politike funkcionisale na drugi način; i na koji su način prefabrikovani industrijski sistemi upotrebljivi u savremenoj socijalnoj stambenoj izgradnji. 

Pored toga, u radu se razmatra tema – da li se za određene tipove naselja i određene društvene grupe može vezati konkretan tip prefabrikovanih sistema stambene gradnje. 

U jednom delu rada, daje se pregled tadašnjih tendencija u savremenim umetničkim praksama, pre svega u srodnim oblastima vajarstva, slikarstva i drugih likovnih umetnosti, ali i u masovnoj kulturi, koju su konzumirali korisnici stambenih prostora. 

U radu se povlače paralele i nudi se odgovor na pitanja da li se u prefabrikovanoj izgradnji prepoznaju oblici savremenih umetničkih izraza. 

Zahvaljujući razmeni informacija i otvaranju prema svetu, neosporan je izvesni uticaj iz inostranstva, koji je na različite načine dolazio u tadašnju Jugoslaviju. 

Uticaj, praktično razmena informacija vršena je preko razmene literature, naučnih i stručnih knjiga i časopisa, prevođenja tekstova stranih autora, kao i povremenih izložbi savremenih slikara i arhitekata koje su organizovane u Beogradu. 

Pored toga, nisu bila retka stručna usavršavanja i studijska putovanja u inostrane akademske centre. 

Stambene politike nisu imale kontinuitet, i nisu bile dugog trajanja, nego su se vremenom menjale, te je u razmatranom periodu nekoliko puta došlo do uzročno- posledičnih promena na drugim poljima. 

To je uticalo na promene odnosa između aktera – investitora, građevinskih direkcija, veliih preduzeća, i kupaca (radnih organizacija, sindikata, lokalnih i republičkih vlasti i institucija sistema). 

U radu se razdvajaju uticajni faktori i pravi paralela sa lokacijama stambenih naselja kroz analizu aktera – onih koji su gradili i – onih za koga su naselja bila projektovana i građena. 

Tako se dolazi do izvesnih zaključaka odnosa šire centralne zone prema perifernim naseljima Beograda i tumači tema socijalne segregacije. 

Zahvaljujući masovnoj stambenoj izgradnji, i velikom broju sistema i primera, urađena je i predstavljena detaljna tipologija, s tim da se na pojedine naučne studije, konkurse, i kataloge posebno skrenula pažnja, jer su u izvesnom smislu predstavljali prekretnicu u praksi. 

Ključni deo rada predstavlja deo posvećen valorizaciji izabranih primera. 

U delu o tipologijama, uvodi se diskusija o slobodnim prostorima gde su na nivou novoformiranih, ali i starih formiranih gradskih blokova poništavane parcele. 

Ovaj urbanistički pristup nedvosmisleno se povezuje sa društvenim odnosom prema temama i problemima svojine, i odnosa privatnog i javnog prostora. 

U tekstu se objašnjava pojava – kako i zašto varira odnos jedne urbanističke strukture, i – kako prefabrikacija utiče na urbanističku celinu, da li se broj varijantnih rešenja organizacije bloka povećava ili smanjuje. 

Na nivou arhitekture stambene zgrade, ovaj uticaj se razmatra detaljnije, i objašnjava se kako prefabrikacija utiče na odnos funkcionalnih celina i zona u stambenoj jedinici. 

Takođe, posmatraju se i odnosi veličina kuhinja i broja soba, i analiziraju tipska rešenja kuhinjsko-kupatilskog bloka u odnosu na generalnu predloženu tipologiju. 

Daje se pregled – u kom periodu je koji tip stambenih jedinica bio dominantan. 

Povlači se izvesna paralela sa tradicionalnom organizacijom beogradskog stana karakterističnog po centralnoj prostoriji. 

Pored upotrebne vrednosti koja je neosporna, govori se o pitanjima spomeničke valorizacije, jer je jedan od dugoročnih ciljeva rada na ovoj temi, upravo inicijativa za institucionalnom zaštitom što više reprezentativnih primera epohe moderne stambene arhitekture u Beogradu. 

Daju se obrazloženja izabranih primera. 

U istraženoj objavljenoj literaturi nije mnogo razmatrana tema kriterijuma za valorizaciju moderne i savremene arhitekture, te taj deo rada predstavlja izvesni naučni doprinos, kao rezultat obavljenih istraživanja. 

Zaključak doktorske disertacije sumira sve osnovne elemente i rezultate obimnog istraživanja. 

Daje se uvid u osnovne probleme, analiziraju vrednosti, naglašavaju karakteristični primeri i ističu rezultati. 

Za potrebe doktorske disertacije, u međuvremenu napravljen je opširni katalog, detaljni pregled skoro svih arhitektonskih sklopova(osnova tipskog sprata) i stambenih jedinica izgrađenih u Beogradu u prefabrikovanim industrijalizovanim sistemima (uključujući i potpuno prefabrikovane i delimično prefabrikovane tj.kombinovane realizacije). 

U okviru zaključnih razmatranja, razrađuje se koncept remodelacije. 

Takođe, napredak tehnologije i programskih jezika omogućava izradu softvera, koji putem kombinatorike dokazuju veliki broj mogućnosti prostornih organizacija stambenih zgrada, uprkos malom broju definisanih elemenata, zadatih parametrima industrijalizovanih prefabrikovanih sistema. 

U prilogu rada nalaze se reprezentativne fotografije, i katalozi koji šematski i grafički prikazuju najkarakterističnije primere arhitektonskih sklopova (osnova tipskog sprata) i stambenih jedinica izgađenih u prefabrikovanim industrijalizovanim sistemima.