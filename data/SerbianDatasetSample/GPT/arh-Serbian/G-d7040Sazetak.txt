Jednograni eliptički hiperboloid (JEH) predstavlja najširi oblik površi sa dvostrukom zakrivljenošću, koja pripada grupi pravoizvodnih površi i nastaje klizanjem jedne transverzale-generatrise duž tri direktrise - mimoilazne prave prostora. Ova disertacija pruža odgovor na alternativni pristup za postavljanje konstruktivno-geometrijskog okvira površi u prostoru. 

Definisanjem prostornog šestotemenika - nosača vodilja površi, u različitim varijantama položaja, dva puta po tri izvodnice, iz različitih sistema izvodnica, u novom okviru, razvijen je niz konstruktivnih postupaka, kojima se generiše površ i određuju glavni parametri JEH-a: središte, glavne ortogonalne ose i ravni simetrije, strikciona elipsa i temena i utvrđuju njihove međusobne relacije. 

Koristeći postupke i naučno utemeljene metode projektivne sintetičke geometrije, nacrtne geometrije i alata kompjuterske grafike, u 3D okruženju (uz upotrebu softvera Auto CAD), teza pruža naučni doprinos, kroz rešenja - konstruktivne postupke i teoretske zaključke, u oblasti geometrije pravoizvodne površi JEH-a i njenih tipova. 

U konstruktivnim postupcima prostornih afinitivnih transformacija jednogranih hiperboloida, čije su vodilje upisane u trostrane prizme, utvrđene su invarijante tipova transformacija. Na postavljenim principima pokrenuta su dalja istraživanja relacija opštih i specijalnih tipova JH, u okviru iste familije površi. 

Analizom svih tipova preseka površi JEH-a sa ravnima, uz uspostavljanje korelacija sa polarnim karakteristikama površi, stvorena je teorijska baza znanja, korisna za praktičnu primenu cele površi, ili njenih isečaka, u postupcima geometrijskog 3D modelovanja. 

Modeli-strukture, sa zadatim pravilnim matricama, kreirani 3D postupcima, od isečaka pravog ili kosog tipa JEH-a, predstavljaju prototip za široku paletu mogućnosti primene u arhitektonskom oblikovanju krovnih površina ili celih objekata. 

Sličan, praktično primenljiv, rezultat dao je i deo istraživanja vezan za prodore osnovnih površi drugog stepena i JEH-a. Ovakve kombinacije površi, u postupcima prostornog geometrijskog modelovanja su skup smernica, kao deo inicijative i inspiracije za projektante i graditelje. 

Rezultati istraživanja su realizovani i kroz dve aplikacije u softveru Auto CAD (pisanu Auto-lisp programskim jezikom), koja koristi kružne preseke JEH-a, za generisanje žičanog i površinskog modela površi, sa triangulisanom mrežom. 

Aplikativnost preseka površi po izvodnicama i kružnicama, od značaja je za praksu građenja, koja teži jednostavnosti izvođenja, a da pri tome ne umanjuje estetsku vrednost celokupne forme. 

Ova doktorska teza nosi i težinu edukativnog značaja, jer na primeru jednog tipa pravoizvodne površi drugog reda - jednogranog eliptičkog hiperboloida, pruža uvide i ukazuje na mogućnosti postavljanja novih geometrijsko-konstruktivnih okvira, u oblasti teorije i praktične primene geometrijskih površi.