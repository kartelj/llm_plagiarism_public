Disertacija se temelji na urbanom estetizmu, počevši od njegovih osnovnih principa, koji su konstantno prisutni tokom istraživanja kroz analizu njihove primene u urbanom planiranju i dizajnu. S obzirom na haotičnu situaciju u urbanističkoj praksi u našoj zemlji i loš estetski kvalitet urbanog pejzaža mnogih gradova, ovo istraživanje ima za cilj da poboljša ovu situaciju, fokusirajući se na estetski aspekt analize i regulative koje utiču na oblikovanje urbanog pejzaža Beograda. Istraživanje je pristupilo temi na sveobuhvatan i sistematičan način, sa glavnim fokusom na estetsku analizu za potrebe regulacije i estetski aspekt regulative. Iz činjenice da ne postoji usmeren, kontrolisan i zaokružen urbani pejzaž Beograda sa visokim nivoom estetskog kvaliteta, proizlazi hipoteza da metodologija estetske analize i implementacija estetskih kriterijuma u urbanističkoj praksi Beograda nije jasno definisana. Ova hipoteza je potkrepljena tvrdnjom da je primena preliminarne estetske analize i postojanje estetskog aspekta regulative minimalno. Ova tvrdnja je potvrđena kroz zaključna razmatranja, na osnovu svih prezentovanih primera, informacija i veza između njih. Ovo istraživanje doprinosi urbanom planiranju, dizajnu i urbanom estetizmu, što je definisano u njegovim ciljevima i izraženo kroz funkciju naučnog saznanja. To uključuje naučno objašnjenje, upoznavanje načina primene urbane estetike u produkciji urbanog pejzaža u Srbiji, konkretno u Beogradu, u regulativi i njenoj pripremi, kao i mogućnosti za njihovo unapređenje. Takođe, istraživanje doprinosi sistematizaciji, formiranju teorijske osnove koja se može primeniti u urbanističkoj praksi i regulativi kako bi se dobila što bolja povratna reakcija javnosti, kao i sumiranju preporuka iz uspešnih inostranih primera za poboljšanje estetskog aspekta analize i regulative u domaćoj praksi. Pored ovih glavnih ciljeva, važan je i doprinos razvoju objektivnih kriterijuma za analizu i sintezu. Oni su definisani i sistematizovani iz estetskih principa, kao i iz principa vezanih za pešačenje/kretanje, kulturne i društvene uslove koji utiču na estetski kvalitet urbanog pejzaža. Estetski principi su od primarne važnosti, ali su i ostali vrlo značajni za objektivnost procesa procene vrednosti posmatranog subjekta. Korišćeni naučni metodi i sveukupna metodologija istraživanja odgovaraju obrazloženom problemu, predmetu i ciljevima istraživanja, kao i kompleksnosti same oblasti urbane estetike kroz koju se estetska komponenta urbanog pejzaža široko tumači. Pri izboru metoda bilo je bitno da se njihovom primenom odgovori na ključna pitanja – kako meriti prisutnost urbane estetike u analizama i regulativi, koji je indikator za način implementacije estetskih principa i kriterijuma u regulativu kao i indikator za definisanost metodologije estetskih analiza. Shodno tome, glavne metode koje su korišćene su analiza dokumenata i sinteza prikupljenih podataka. Od ostalih metoda, prisutni su metod slučaja, komparativni metod, deskriptivni metod i kritička analiza. Kroz uporedni prikaz inostrane i beogradske urbanističke prakse, istraživan je odnos potrebnog ('šta i kako treba raditi') i postojećeg ('kako se kod nas radi'). Dobijeni rezultati po ključnim segmentima istraživanja su: za teorijsku osnovu - uobličenje teorijskog okvira oblasti urbane estetike, sistematizacija savremenih estetskih principa i sumiranje mogućih estetskih kriterijuma za potrebe regulative, za estetske analize - sumiranje mogućih vrsta, sistematizacija primera urađenih analiza, identifikacija i analiza metodologije njihove izrade, identifikacija načina iniciranja izrade analiza (individualno ili institucionalno) i sumiranje smernica, proisteklih iz uspešnih inostranih primera, za unapređenje postojećeg stanja beogradske prakse, za estetsku regulaciju - ii sumiranje vrsta estetske regulative, sistematizacija primera estetske regulative i kontrole, sumiranje estetskih kriterijuma ugrađenih u regulativu (Beograd  ugrađeni + potrebni/mogući) i sumiranje smernica za unapređenje postojećeg stanja beogradske prakse, i za vezu estetske analize i regulacije - identifikacija postojanja/nepostojanja veze, identifikacija i analiza metodologije implementacije rezultata (estetskih kriterijuma) u regulativu i sumiranje smernica za unapređenje postojećeg stanja beogradske prakse. Na kraju istraživanja rezultati su kvalitativno poboljšani analizom mogućnosti njihove praktične primene u urbanističkoj praksi Beograda – kroz situaciju 'idealne' primene ali i konkretnog navođenja nekih od realnih opcija. Tematika ove doktorske disertacije je aktuelna jer tretira problematiku urbane regulative sa estetskog aspekta, u vremenu kada ostvarivanje estetskog/vizuelnog kvaliteta gradova postaje sve više bitno i profesionalcima i korisnicima. Nije do sada bila predmet istraživanja u našoj nauci pa je ovo prvo ozbiljno istraživanje estetskog aspekta analiza i regulative. Posebno se naglašava značaj urbane estetike, koja u našoj naučnoj i stručnoj literaturi, kao termin i kao naučna disciplina, nije do sada obrađivana, zatim primena njenih principa i kriterijuma u regulativi oblikovanja urbanog pejzaža i predočavanju adekvatnih metodologija, kao i otvaranju novih istraživačkih pitanja koja vode ka nadograđivanju znanja u ovoj oblasti. Ističe se i dopunski interdisciplinarni društveno-kulturno-prostorni diskurs razmatranja koji omogućava holistički odogovor na glavnu problematiku. Teza poseduje teorijsku i praktičnu dimenziju, tj. njeni rezultati predstavljaju naučne i praktične doprinose na više nivoa. Namera istraživanja je da kroz konstruktivnu analizu postojeće situacije u Beogradu bude korisno onima koji nose glavnu odgovornost u oblikovanju njegovog urbanog pejzaža. Ono će pomoći, pre svega, stručnjacima iz primarnih oblasti istraživanja - planerima, urbanim dizajnerima, i arhitektama, zatim društvenim naučnicima i donosiocima odluka, u njihovom razumevanju i proceni estetskog kvaliteta urbanog okruženja kao i mogućnostima njegovog unapređenja kroz promenu i poboljšanje predočenih činioca predmeta istraživanja i njihovih veza. Razvijanje iii estetskog aspekta urbanih analiza, regulacije i kontrole vodi ka stvaranju celine urbanog pejzaža kao izraza povezujuće teme, odnosno koordinisanog pristupa.