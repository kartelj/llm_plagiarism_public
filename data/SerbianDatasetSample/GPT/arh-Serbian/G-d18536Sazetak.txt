Ova disertacija se fokusira na proučavanje procesa donošenja odluka u savremenom planiranju, odnosno na analizu kako se odnosi među učesnicima u urbanističkom planiranju mogu poboljšati kako bi se postigle legitimne odluke bitne za prostorni razvoj. Važnost informisanja učesnika o problemima, razmene mišljenja i same diskusije za efikasnost savremenog planiranja naglašava potrebu za kritičkom analizom principa javne deliberacije za njihovu pravilnu primenu u praksi. Analizirajući savremene trendove u procesu donošenja odluka u praksi urbanističkog planiranja u zapadnoevropskim zemljama, uočava se težnja ka konsenzusu postignutom kroz komunikativnu racionalnost, ravnopravnost i refleksivnost svih onih koji mogu biti pogođeni rezultatima procesa odlučivanja. Ovo istraživanje ima za cilj da ispita mogućnosti za unapređenje savremenog pristupa planiranju u Srbiji, kroz analizu aspekata i principa javne deliberacije. Posebno se analiziraju procedure donošenja odluka u procesu otuđenja javne svojine, na primeru vojnih braunfild lokacija. Hipoteza je da proces planiranja prenamene vojnih braunfilda u Srbiji sadrži elemente koncepta javne deliberacije koji su bitni za unapređenje procesa i načina donošenja odluka u formalnom procesu planiranja. Deliberacija, odnosno mogućnosti za prevazilaženje klasične demokratske procedure glasanja u cilju postizanja dogovora o problemu koji je prihvatljiv za sve učesnike u procesu odlučivanja, je osnova ove hipoteze. Iako je deliberacija najčešće prisutna u formi javne rasprave, osnovna ideja je poboljšanje komunikacije među različitim akterima informisanjem o lokalnom problemu pre nego što se donese odluka. Dakle, konceptualno-teorijski okvir i instrument za istraživanje ove disertacije je proces javne deliberacije i njeni normativni zahtevi za postizanje legitimne odluke koja je prihvatljiva za sve. Poseban fokus teorijskog dela rada je na analizi mogućnosti ostvarivanja racionalnosti tokom procesa odlučivanja, kako iz perspektive teorije deliberativne demokratije, tako i kroz prizmu savremene komunikativno-kolaborativne planske paradigme. Transformacija planskog procesa u smislu zasnovanosti na deliberativnim principima je u postsocijalističkom/postkomunističkom društvenom kontekstu odložena zbog institucionalnih rigidnosti, nepoverenja javnosti prema inicijatorima prostornog razvoja i nedostatka procedura posredovanja u procesu planiranja. Iako se društveni kontekst Srbije (Jugoslavije) tokom druge polovine 20. veka zasnivao na principu samoupravljanja, i samim tim, ne tako snažne autokratije kao u drugim zemljama Istočnog bloka, promene poput raspada federalne države, turbulentne smene političkih režima, kao i zakonodavnog sistema, uticale su na sve sfere javnog života, pa tako i na degradaciju organizacije planskog procesa i načina donošenja odluka relevantnih za upravljanje prostornim razvojem. Trenutni, demokratski tranzicioni kontekst Srbije još uvek nema jasnu viziju razvoja procesa planiranja, te stoga ni strogo definisanu metodologiju procesa odlučivanja u prostornom i urbanističkom planiranju. Imajući u vidu prethodno, javna deliberacija, ali i deliberacija uopšte, smatra se fleksibilnim instrumentom za upravljanje prostornim razvojem u Srbiji. Opravdanje za ovakav stav se nalazi u konceptualnoj sličnosti deliberacije sa savremenom planskom komunikativno-kolaborativnom paradigmom zasnovanoj na konsenzusu, ravnopravnosti i uključivanju različitih učesnika u proces odlučivanja. Štaviše, fokus javne deliberacije na ostvarivanju četiri principa – slobode, razložnosti, ravnopravnosti i racionalno motivisanog konsenzusa – i uvođenje tzv. neutralnog moderatora daje mogućnost prilagođavanja procesa odlučivanja u okviru različitih planskih sistema. Stoga je, pored teorijskog doprinosa, cilj ovog istraživanja i rasvetljavanje planskog okvira Srbije, kroz pregled politika planiranja od Drugog svetskog rata do danas iz perspektive pristupa donošenju odluka. Krajnji ishod disertacije se odnosi na definisanje mogućih smernica za transformaciju planskog pristupa u Srbiji.