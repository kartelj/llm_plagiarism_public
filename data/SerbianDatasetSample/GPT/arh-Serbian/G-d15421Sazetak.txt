U ovom istraživanju su analizirane različite varijacije fokalno-direktrisnih geometrijskih oblika u odnosu na početne parametre. Takođe, proučavana su geometrijska svojstva i redosled generisanih 2D i 3D elemenata. Nakon toga, izvršena je njihova kategorizacija, a potom je prikazan dijagram raspodele ovih elemenata. Planarne fokalno-direktrisne krive mogu, svojom transpozicijom u 3D, rezultirati različitim prostornim oblicima. U ovom radu su prikazani fokalno-direktrisno generisani elementi kao grafičke interpretacije nekih geometrijskih nejednakosti mnogougla. Proširena je Erdeš-Mordelova nejednakost za trougao do Erdeš-Mordelove krive kao fokalno-direktrisno generisanog 2D elementa. Varijacije oblika Erdeš-Mordelove krive u odnosu na početni trougao mogu se razumeti na osnovu prostorne interpretacije Erdeš-Mordelove nejednakosti za trougao, tj. kada se ona tumači kao Ferma-Veberov optimizacioni problem. Izvršena je analiza pogodnosti oblika fokalno-direktrisno generisanih 2D i 3D elemenata za upotrebu u arhitekturi. Zbog različitosti oblika fokalno-direktrisno generisanih 2D elemenata, moguće je njihovo korišćenje u aproksimaciji i rekonstrukciji konture osnova objekata. Geometrijsko poreklo fokalno-direktrisnih krivih omogućava primenu ovih 2D elemenata na rešavanje lokacijskih problema. Promenom malog broja parametara (fokusa i/ili direktrisa) može se značajno uticati na promenu oblika generisanog 2D ili 3D elementa, pa se ove geometrijske forme mogu prilagoditi, modifikovati i transformisati prema potrebama arhitektonskog zadatka. Zbog svojih geometrijski definisanih oblika, fleksibilnosti oblika i morfološke kompatibilnosti sa izvodljivim strukturama koje su u skladu sa aktuelnim trendovima u projektovanju, fokalno-direktrisno generisani elementi se mogu koristiti kao modeli za oblikovanje arhitektonsko-urbanističkog prostora.