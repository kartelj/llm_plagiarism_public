Istraživanje o mogućnostima autonomije u arhitekturi se sprovodi u okviru analize specifičnosti prakse arhitektonskih konkursa. Fokus je na konkursima u Srbiji, odnosno u jugoslovenskom kulturnom kontekstu. Cilj ovog istraživanja je da se naučno analiziraju, kritički procene i objasne ograničenja i potencijali arhitektonske discipline, prakse i dela da deluju samostalno i kritički u odnosu na opšti kulturni, društveno-politički i ekonomski okvir u kojem se razvijaju. Takođe, cilj je da se na osnovu rezultata istraživanja naučno razjasni pozicija i uloga prakse arhitektonskih konkursa u procesima manifestacije i izgradnje disciplinarne autonomije arhitekture. Problematika istraživanja je objašnjena u prvom delu, gde se analiziraju moguće manifestacije autonomije arhitekture u okviru konkursne prakse. Predstavljeni su mehanizmi institucije arhitektonskog konkursa i analizirani standardni ili uobičajeni odnosi među učesnicima, način komunikacije, uloga konkursnog crteža, arhitektonski projekat kao medij, formiranje vrednosnih kriterijuma, i drugi aspekti. Da bi se razjasnile specifičnosti konkursne prakse u Srbiji, kao i njene različite faze i forme, pružen je uvid u razvoj lokalne arhitektonske scene – obrazovanje arhitekata, delovanje profesionalnih udruženja, donošenje ključnih zakona i pravilnika, kao i pregled najznačajnijih konkursa u određenom periodu. U drugom delu rada su prikazane studije slučaja nekoliko arhitektonskih konkursa vezanih za tri beogradske lokacije – Terazijsku terasu, Trg republike i Trg Slavija, koji su održani u periodu od dvadesetih do devedesetih godina prošlog veka. Nakon arhitektonske analize pojedinačnih arhitektonskih rešenja i komparativne analize serije projekata i koncepta, uz analizu sadržaja tekstualnog materijala primarnih izvora, izvedeni su zaključci o pojedinačnim konkursnim situacijama i stanju arhitektonske scene u odnosu na problematiku autonomije arhitekture.