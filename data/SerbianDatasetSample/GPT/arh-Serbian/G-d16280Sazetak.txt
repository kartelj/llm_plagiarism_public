Disertacija se bavi istraživanjem raznih vrsta sportskih objekata koji su izgrađeni u Beogradu tokom XIX i XX veka. Istraživanje započinje analizom prvih sportskih sala, javnih kupatila, poljana koje su transformisane u igrališta i sportske terene, velodroma i klizališta, fudbalskih stadiona, pa sve do sokolskih domova koji su bili prvi sistemski izgrađeni sportski objekti. Takođe, analizirani su i moderni sportski centri i hale, gde se primećuje potreba za praćenjem svetskih trendova u arhitekturi sportskih objekata.

Arhitektura sportskih objekata u Beogradu počela je intenzivnije da se razvija sredinom XIX veka, paralelno sa razvojem i širenjem sportskih aktivnosti i takmičenja. Već krajem XIX veka počela je izgradnja prvih značajnijih igrališta. Početkom XX veka, arhitektura sportskih objekata prati razvoj masovnih takmičenja i širenje sokolskog pokreta. Pored funkcionalnosti, velika pažnja posvećena je i estetici građevina, koje su prolazile kroz različite transformacije.

Između dva svetska rata, javljaju se nove koncepcije i oblici, kao i sve veća popularizacija novih, modernih sportova po ugledu na zapadne metropole, što se odražava i na arhitekturu. Nakon Drugog svetskog rata, razvijaju se novi arhitektonski oblici, koji su u potpunosti odgovorili na zahteve sportskih objekata. Šezdesete i sedamdesete godine se mogu nazvati zlatnim godinama sportske arhitekture, kada su izgrađeni najznačajniji objekti u Beogradu. Pred kraj XX veka započeta je izgradnja Beogradske „Arene“, najveće sportske hale na Balkanu, koja je ispunjavala sve svetske standarde velikih hala za međunarodne utakmice.

Na osnovu detaljnog proučavanja primarnih izvora, istoriografije, kao i razgovora sa arhitektama koji su projektovali ili učestvovali u izgradnji pojedinih sportskih objekata u Beogradu, postavljeni su okviri za periodizaciju, tipologiju i valorizaciju, od njenih začetaka početkom XIX veka, do kraja XX. Posebna pažnja posvećena je arhitektonskim oblikovanjima i procesima menjanja funkcionalnosti i estetike, u skladu sa potrebama za vežbanjem, koje su vremenom bivale sve veće. Takođe, istražena je uloga sportskih objekata u kulturnom, društvenom i sociološkom aspektu, kao i vizuelni identitet kojim se postiže efekat spektakla i podiže značaj borbe.

Na kraju, istaknut je kontinuitet razvoja sportskih objekata u Beogradu od sredine XIX veka do danas, uprkos brojnim preprekama koje su bile posledica ratova i nedostatka materijalnih sredstava. Potreba za valorizacijom u okviru istorije arhitekture Beograda postavljena je kao tema za buduće istraživače i istoričare arhitekture.