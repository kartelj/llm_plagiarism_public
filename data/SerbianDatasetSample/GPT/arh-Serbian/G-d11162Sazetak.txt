Doktorska disertacija se bavi temom unapređenja modela socijalnog stanovanja u Beogradu, sa posebnim fokusom na inovativne mehanizme i instrumente koji su u skladu sa novim pristupima planiranja i projektovanja. Cilj je poboljšanje kvaliteta stambenih uslova i usluga. Istraživanje se bavi, s jedne strane, povezivanjem koncepta i ideja održivog socijalnog stanovanja, koji su integralni deo stambene politike socijalno odgovorne države, a s druge strane, analizom principa održive izgradnje i njihove primene u praksi.

Problem koji se istražuje je trenutni model socijalnog stanovanja u Srbiji, koji je nedovoljno razvijen, sa delimično izgrađenim pravnim i institucionalnim okvirom, bez realnih finansijskih mehanizama i ljudskih kapaciteta, i ograničenim tržištem za plasman, testiranje i evaluaciju projekata socijalnog stanovanja. Ovaj model je u velikom neskladu sa stambenim potrebama stanovništva, uz probleme urbanizacije, povećanja siromaštva, uključujući energetsko siromaštvo, negativnih uticaja na životnu sredinu, marginalizacije i smanjenja socijalne kohezije i inkluzije korisnika socijalnih stanova.

Unapređenje trenutnog modela podrazumeva uspostavljanje novog pristupa socijalnom stanovanju koji sveobuhvatno razmatra mogućnosti uvođenja inovacija u planiranje i projektovanje, a koje su utemeljene na sva tri aspekta održivosti - socijalnom, ekonomskom i ekološkom. U tom kontekstu, istraživanje se fokusira na analizu i diskusiju aspekata koji su važni za održivost modela - pravno-institucionalnog, socio-ekonomskog i tehničko-tehnološkog aspekta socijalnog stanovanja.

Analiza ovih aspekata je sprovedena za Evropu i Srbiju, sa ciljem definisanja kriterijuma i indikatora za istraživanje i utvrđivanje održivog modela socijalnog stanovanja u Beogradu. Takođe, analizirana su iskustva održivih modela socijalnog stanovanja izabranih država Evropske unije, kao što su Beč, Ljubljana i Malme.

U Srbiji još uvek nije uspostavljen odgovarajući model socijalnog stanovanja, pa se domaća praksa socijalne stanogradnje suočava sa brojnim ograničenjima. Izazovi uključuju uspostavljanje i zaokruživanje pravno-institucionalnog okvira, razvoj i proširenje mogućnosti mehanizama finansiranja, kao i formulisanje metodologije planiranja i projektovanja socijalnog stanovanja, u skladu sa savremenim standardima i tehničko-tehnološkim inovacijama.

U cilju uspostavljanja unapređenog modela socijalnog stanovanja u Beogradu, prikupljeni su podaci o izgrađenom i planiranom socijalnom stanovanju od 2004. godine do danas, a zatim je sprovedeno istraživanje, analiza i klasifikacija realizovanih programa i projekata socijalnog stanovanja u Beogradu. Za formiranje unapređenog modela socijalnog stanovanja, uspostavljeni su kriterijumi i specifični pokazatelji povezani sa tri stuba održivosti - socijalnom, ekonomskom i ekološkom održivošću.

Poseban fokus istraživanja je usmeren na eksperimentalno istraživanje uticaja projektantskih odluka i izbora energetskog sistema na energetski koncept objekta socijalnog stanovanja u Beogradu. Disertacija se bavi svim inherentnim pretpostavkama i elementima održivog socijalnog stanovanja kao instrumenta za poboljšanje socijalne inkluzije i kohezije, postizanje boljeg kvaliteta stambenih uslova i usluga, borbu protiv siromaštva i energetskog siromaštva, zaštitu prirodne i razvoj životne sredine i promociju upotrebe obnovljivih izvora energije.