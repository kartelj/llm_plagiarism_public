U 19. i početkom 20. veka, na području Stare planine u Srbiji, spontano je nastajalo bogatstvo narodne arhitekture, koje danas predstavlja kulturno i umetničko nasleđe srpskog naroda. Dekoracija, kao ljudska potreba za lepšanjem i personalizacijom prostora, donela je lepotu oblika i u ovim delovima zemlje. Doktorska disertacija se bavi analizom karakterističnih dekorativnih oblika i elemenata tradicionalne arhitekture Stare planine, posmatrano kroz njihove kulturne, istorijske, etnografske i umetničko-zanatske vrednosti. Disertacija je zasnovana na materijalima prikupljenim tokom poslednjih pet godina, obilazeći, snimajući i analizirajući arhitekturu 37 planinskih sela Pirotskog okruga, Pirota i Dimitrovgrada. Detaljnom analitičkom metodom analizirana je autentičnost oblika, a tipološko-komparativnom metodom su prvo klasifikovani i definisani osnovni tipovi dekorativnih oblika prema formi, poreklu i nastanku, tehnici građenja i materijalu, a zatim upoređeni sa karakterističnim primerima dekoracija u širem regionu Stare planine (Srbija i Bugarska). Tradicionalnu arhitekturu čine: konstruktivni sistemi, ispune, krovne strehe, krovne konstrukcije, jastuci, stubovi, tremovi, doksati, način i oblik zidanja dimnjaka i ognjišta, ćenarke, čuvarkuće itd., tehnikama gradnje prilagođeni prirodnim materijalima, i oni predstavljaju autentično i neponovljivo nasleđe koje determinišu istorijska komponenta, kvalitet i duh vremena stroplaninskog naroda. Autentične primere kuća srećemo po selima koja se ističu po bogatstvu dekoracija: Šugrin, Rsovci, Ragodeš, Kamenica, Slavinje, Visočki Odorovci, Smilovci, iako i sela koja nisu bogata dekoracijama – Pokrvenik, Gostuša, Orlja – plene ukupnim tradicionalnom izrazom. Za autentično nasleđe nastalo u prošlosti zaslužni su narodni neimari, a veliki doprinos se pripisuje dunđerskim veštinama u oblikovanju, koje su se prenosile pečalbarenjem. Pečalbarenje u oblasti Stare planine je fenomen specifičnih ekonomskih i migracionih kretanja nastalih kao posledica turbulentnih društvenih zbivanja u 18, 19. i početkom 20. veka, a pre svega nerazvijene privrede i neravnomernog ekonomskog razvoja. U cilju obezbeđivanja elementarnih uslova za život ili iz potrebe za uvećanjem imovine, stavnovništvo se bavilo raznim pečalbarskim granama: kiradžilukom, argatovanjem, momštinom, slugarenjem, kačkavaljem, a najmasovnije dunđerajem, do početka Drugog svetskog rata. Kretanja staroplaninskih pečalbara bila su usmerena prema Bugarskoj, Šumadiji i delom Rumuniji. Faktori koji utiču na propadanje tradicije u oblasti Stare planine su pre svega enormne migracije selo-grad. Sela su napuštena, sa malim brojem starijeg stanovništva, a objekti devastirani, urušeni ili neuko dograđivani.