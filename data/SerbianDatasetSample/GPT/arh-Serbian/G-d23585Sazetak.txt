Doktorska disertacija se fokusira na povezanost društvenih i oblikovnih faktora sa arhitekturom javnih objekata u Prištini u periodu od 1945. do 1990. godine. Cilj naučnog istraživanja je da identifikuje različite društvene i oblikovne faktore koji su direktno ili indirektno uticali na dizajn javnih objekata u ovom periodu. Da bi se shvatila arhitektura jedne ere, neophodno je prvo razumeti društveni kontekst te ere. Stoga je istraživanje usmereno na razumevanje društvenih odnosa, njihovog razvoja i karakteristika, kako bi se utvrdio i naučno potvrdio njihov uticaj na arhitekturu javnih objekata u Prištini u navedenom periodu. Ovo podrazumeva kritičku analizu društvenih okolnosti kako bi se utvrdilo kako i u kojoj meri su te okolnosti uticale na arhitekturu javnih zgrada u Prištini posle Drugog svetskog rata. 

Istraživanje je uključilo valorizaciju, sistematizaciju i poređenje objekata koji su oblikovali gradsku sliku Prištine tokom ovog perioda sa objektima iste namene iz istog perioda u drugim gradovima bivše Jugoslavije i šire. Kroz primenu različitih naučnih metoda, utvrđen je uticaj socijalističkog društvenog uređenja i ideologije na dizajn javnih objekata u Prištini u periodu od 1945. do 1990. godine. Izvršena je valorizacija kulturnog i arhitektonskog nasleđa i utvrđen njen uticaj na arhitektonske pojave u socijalističkom gradu. Identifikovani su konkretni društveni faktori koji su direktno uticali na dizajn javnih zgrada u gradu i na osnovu istih je izvršeno grupisanje konkretnih objekata koji su nastali pod direktnim ili indirektnim uticajem određenih faktora. 

Modernizam, koji je promovisao novi društveni poredak o idealnom načinu života koji bi trebalo da manifestuju građani „nove nacije“, gde arhitektura ima značajan uticaj, bio je u direktnom sukobu sa tradicionalnim principima života većine stanovnika koji su živeli u tadašnjoj Prištini, bez obzira na etničku i versku pripadnost. To je bio jedan od ključnih razloga za neprihvatanje modernizma. 

Ova disertacija ne pretenduje da obuhvati sve aspekte arhitekture u vremenskom periodu koji pokriva, već da skrene pažnju na jednu potpuno neproučenu, ali veoma bitnu arhitektonsku epohu Prištine. To nas obavezuje da pristupimo ovoj temi ozbiljno, naučno i bez predrasuda, da sagledamo fenomene onakve kakvi su u odnosu na vreme, ideologiju, kulturu i pre svega na čovekov odnos prema ovoj arhitekturi. Nekima je ona strana, neki su duboko vezani za nju, a nekima je još nedovoljno jasna, ali nikoga ne ostavlja ravnodušnim. Ona je tu, među ljudima, i još uvek predstavlja srž i duh grada.