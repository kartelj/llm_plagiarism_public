Ova studija se fokusira na optimalnost metoda za kreiranje početne geometrije prethodno napetih, tenzilnih konstrukcija, analizirajući i upoređujući rezultate ovih metoda, kao i softverske pakete u kojima su implementirane. Tenzilne konstrukcije su najprikladniji način za pokrivanje velikih objekata i javnih prostora velikog raspona bez potrebe za termičkim zahtevima. Minimalna potrošnja materijala konstrukcija koje su isključivo pod napetosti je neosporni argument u korist ovih konstrukcija. Nažalost, u našem regionu ovaj tip konstrukcije je gotovo nepostojeći. Mnogi dizajneri i investitori instinktivno koriste konstrukcije od krutih materijala, čak i kada su sve indikacije u korist membranskih i drugih lakih konstruktivnih sistema (npr. čeličnih mreža). S obzirom na to da geometrija tenzilnih konstrukcija podleže strogim matematičkim pravilima, ova studija analizira metode generisanja početne geometrije - tzv. formfajndinga, sa ciljem upoređivanja efikasnosti i rezultata priznatih metoda. Na samom početku, formfajnding je iterativan, intuitivan i eksperimentalan - arhitekta uz pomoć fizičkih modela od sapunice, najlon čarapa ili elastičnog tila dolazi do predstave o geometriji tenzilnih konstrukcija. Razvojem tenzilnih konstrukcija vremenom se stvorila potreba da se ovaj kompleksni proces digitalizuje, tj. da se razviju algoritmi koji bi bar približno određivali položaj čvornih tačaka konstrukcije na računski način. Iz ove pragmatične potrebe rodile su se metode računskog iznalaženja početne geometrije, poput metode gustine sile (eng. Force density method - Linkvic, Šek 1974) ili metode dinamičke relaksacije (eng. Dynamic relaxation - Barns 1977), a kasnije i metoda ažuriranja referentnog položaja (eng. Updated Reference Strategy – Blecinger, Vihner 2005). Tema naučnog istraživanja je utvrđivanje optimalnosti poređenjem rezultata priznatih metoda za projektovanje tenzilnih konstrukcija, kao i komercijalnog softvera koji se bazira na pomenutim metodama. Do ravnotežne geometrije tipskih primera se dolazi primenom priznatih metoda za generisanje geometrije tenzilnih konstrukcija: linearizovanom metodom „gustine sile“, koja je nastala 70-tih godina 20. veka i razvijena je od strane Linkvica i Šeka (Linkwitz, Schek) na Univerzitetu u Štutgartu, zatim primenom dinamičke relaksacije koja je razvijena 70-tih godina 20.veka u Velikoj Britaniji od strane Barnsa (Barnes), zatim metodom ažuriranja referentnog položaja, razvijenom od strane Blecingera na TU Minhen i naposletku primenom metode konačnih razlika, programirane od strane autora, koja je univerzalna metoda rešavanja sistema parcijalnih diferencijalnih jednačina. Priznate metode formfajndinga su izložene u prvom delu rada, kao i dosadašnje komparacije u stručnoj literaturi. U drugom delu rada se analiziraju i porede rezultati metoda, generisani na zadatim tipskim primerima. Softverski paketi koji koriste gore navedene metode (konkretno EASY®, GSSuite®, Rhinomembrane) analizirani su u poslednjem delu rada sa više aspekata. Teorija štapova sa obrazloženjem pojma geometrijske matrice krutosti izložena je u Prilogu I. Proces eksperimentalnog modeliranja opisan je u Prilogu II. Programski kod u paketu Mathematica® za nalaženje minimalne površi nad zadatim graničnim uslovima dat je u Prilogu III. Cilj istraživanja je utvrđivanje optimalnosti metoda formfajndinga – uz uvažavanje dosadašnjeg rada u ovom polju prikazanog u stručnoj literaturi, kao i optimalnosti softvera koji iste metode koriste. Pošto je optimalnost metode, kao i softvera, pojam koji zavisi od korisnika i konkretnog projekta, izvršen je osvrt i na svrhu, ekonomsku opravdanost, kao i krajnjeg korisnika softvera i njegove zahteve. Metodološki, ovaj istraživački rad ima dve dimenzije. Prvu dimenziju čini analitičko poređenje rezultata dobijenih navedenim metodama iznalaženja početne geometrije - formfajndinga. Drugu dimenziju čini empirijsko-iskustveno poređenje, koje proističe iz dugogodišnje primene softvera za projektovanje membranskih konstrukcija koju je autor stekla na Univerzitetu u Štutgartu, učestvujući u radionicama za membransko projektovanje na Univerzitetu u Berlinu, poslediplomskim studijama na Građevinskom fakultetu u Beogradu, kao i u saradnji sa firmom TENDAMONT iz Beograda i firmom Florian Weinmann Modelle iz Štutgarta. S obzirom da je programiranje metoda formfajndinga veoma složen, obiman i odgovoran posao, koji zahteva čitave timove eksperata iz ovog polja, autor je za dobijanje većeg broja rezultata različitih metoda koristila postojeći, komercijalni softver koji joj je ljubaznošću njenih saradnika stavljen na raspolaganje. Za dobijanje početne geometrije membranske konstrukcije korišćen je softver EASY stavljen autoru na raspolaganje ljubaznošću firme TECHNET GmbH iz Nemačke, koji koristi metod gustine sile (FDM). Za dobijanje rezultata metodom dinamičke relaksacije (DR) korišćen je softver GS Suite koji je autoru stavljen na raspolaganje ljubaznošću firme OASYS iz Velike Britanije. Zatim, za dobijanje rezultata strategijom ažurirane reference (URS) korišćen je softver Rhinoceros, uz softverski dodatak Rhinomembrane, koji je autoru stavljen na raspolaganje ljubaznošću firme Florian Weinmann Modelle. Za dobijanje minimalne površi tipskih primera korišćen je program autora u Mathematica®-i u saradnji sa Matematičkim fakultetom Univerziteta u Beogradu. U sklopu ove disertacije su analizirana četiri tipska primera: asimetrični hiperboloid (tzv. „jedro“, nem. „4-Punkt Segel“), Konkusova minimalna površ sa sinusoidalnim lukom kao graničnim uslovom, modifikovana sedlasta struktura i konični šator sa singularnim graničnim uslovom. Razlika između simulacija minimalne površi i rezultata generisanog uz pomoć komercijalnog softvera u analiziranim primerima nije premašivala 1.50% visine, a između geometrije generisane uz pomoć URS sa RHINOMEMBRANE iznosi svega 1%. Metodom DR je u sklopu softverskog paketa GSA Suite analiziran primer iz magistarskog rada autora. Ovaj primer upoređen je sa rešenjem do kojeg je autor došla uz pomoć FDM i softverskog paketa EASY. Površ dobijena uz pomoć FDM ima veću zakrivljenost u odnosu na površ dobijenu DR za prikazane parametre. Razlika u visini konstrukcije sa istim fiksnim tačkama iznosi do 1.6%. Međutim, ukupna razlika u geometriji (npr. deformacija graničnih uslova prilikom formfajndinga) ovih površi nije zanemarljiva i grafički je prikazana u sklopu disertacije. Moguće je da u stupnju formfajndinga razlika između analiziranih primera ne bude od signifikantnog značaja, ali pod uticajem velikog opterećenja snegom ili vetrom ova razlika može biti znatna i zahteva dodatno ispitivanje. Za poređenje efikasnosti komercijalnih softvera, korišćen je i softver Membrane koji je autoru stavljen na raspolaganje ljubaznošću firme TENDAMONT Beograd koja se bavi izvođenjem membranskih konstrukcija. Takođe je pomenut i softver Surface Evolver, autora Kena Brakea (Ken Brakke) koji je besplatan i dostupan na internetu.