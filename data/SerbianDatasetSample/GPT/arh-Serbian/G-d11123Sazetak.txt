Analiza osobina stambenih zgrada u Beogradu je ključna za sveobuhvatno razumijevanje stanja našeg stambenog fonda, njegovih prednosti i mana, te za utvrđivanje onoga što stvarno imamo i kojim putem treba nastaviti. Doktorska disertacija se bavi proučavanjem građevinske strukture stambenih objekata u Beogradu i njihovom procenom sa aspekta udobnosti stanovanja. Istraživanje se koncentriše na sve materijalne aspekte objekta: konstrukciju, elemente omotača, elemente pregrađivanja i finalizaciju, kao i na njihov uticaj na ostvarivanje uslova udobnosti. S obzirom na to da je stambeni fond Beograda nastao u periodu od 150 godina, izdvojeni su tipični vremenski periodi koji predstavljaju reprezentativne jedinice građevinskih dostignuća. Ovaj pristup je imao za cilj strukturiranje velike količine stručnih materijala i tipološko izdvajanje onoga što predstavlja reprezentativni uzorak. U okviru posmatranog perioda identifikovani su tipični sklopovi i izvršena je sistematizacija, uočene su karakteristike u građenju i istražena građevinska regulativa, što je poslužilo kao osnova za formiranje strukture reprezentativnih modela, na kojima je sprovedena analiza kvaliteta stambenog komfora koji podrazumevaju: toplotni, akustički, vazdušni i svetlosni komfor. Sledeći korak u istraživanju predstavljalo je definisanje parametara svakog pojedinačnog komfora i formiranje metodologije kojom će se vršiti ispitivanje ustanovljenih modela stambene izgradnje. S obzirom da se svakim pojedinačnim komforom bave posebne specijalizacije, ili čak posebne struke, kompleksnost materije koja je trebala biti analizirana utoliko je bila složenija, što je zahtevalo različite metodološke postupke i multidisciplinarnost u istraživačkom radu. Parametri su odabrani tako da svaka kategorija zahteva daje izmerljive rezultate, čime je izbegnuta nargumentovana procena, i sprovedeno objektivno vrednovanje. Uz pomoć računarskih alata koji su specijalizovani za pojedinačne kategorije komfora (termički, zvučni i svetlosni) istraženi su reprezentativni modeli i dobijeni rezultati na osnovu kojih su izvedeni zaključci o kvalitetu stambenih zgrada Beograda. Rezultati su prvo struktuirani po kategorijama komfora, a zatim su sumirani komfori po pojedinačnim modelima, kako bi se objedinile karakteristike svakog pojedinačnog uzorka, izvela sintezna valorizacija, i formulisali zaključci o ustanovljenim hronološkim celinama.