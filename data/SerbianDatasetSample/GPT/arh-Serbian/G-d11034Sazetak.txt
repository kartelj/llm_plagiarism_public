Ovaj rad ima za početni cilj da istraži prirodne, istorijske i kulturne pretpostavke za nastanak, razvoj i formiranje arhitekture u srpskim banjama u periodu od 1830. do 1940. godine. Rezultati istraživanja omogućavaju utvrđivanje međusobnih veza i uticaja istorijskih, društvenih, socijalnih i kulturnih okolnosti, kao i procesa modernizacije u državi na ovu vrstu arhitekture. Pregledanjem razvoja i izgradnje, osvetljava se uloga države i državnih institucija, organizovanih grupa građana i privatnih investitora u ovom procesu, kao i doprinosi pojedinih arhitekata na estetske karakteristike banjskih kompleksa i zgrada. Banje i klimatska lečilišta, kao mesta za odmor i oporavak, su naselja koja su nastala na područjima sa specifičnim prirodnim uslovima i sa jasno definisanim sadržajima. Nakon detaljnih istraživanja prirodnih resursa, država je od tridesetih godina 19. veka počela da formira pravni okvir koji je bitan za uređenje, izgradnju i unapređenje banja, sprovodi njegove odredbe i utiče na glavne pravce razvoja arhitekture. U 19. i prvoj polovini 20. veka, službenici ministarstva u oblasti arhitekture bili su ugledni i talentovani arhitekti različitih generacija, sa posebnim stilskim i umetničkim izrazom. Na osnovu dostupnih izvora, dokumentacije i materijala sa terenskih istraživanja, osvetljeni su radovi manje poznatih arhitekata, kao i do sada nepoznata ostvarenja značajnih srpskih arhitekata. U kreiranju stilskih tokova u banjskoj arhitekturi, značajnu ulogu su imali zahtevi privatnih investitora i lekara, te su i oni predmet analiza. Pored toga, utvrđeni su i oblici prenošenja elemenata arhitekture srednjoevropskih banja u Srbiju, tokom procesa evropeizacije i modernizacije, koji je pratila ubrzana industrijalizacija, urbanizacija i razvoj saobraćaja. To je donelo nove oblike i pravila društvenog života i nove modele ponašanja građanstva. Kako arhitektura srpskih banja do sada nije bila predmet posebnog, sveobuhvatnijeg i detaljnijeg istraživanja, ovaj rad donosi naučno argumentovano tumačenje njenog nastanka i razvoja, izdvaja najznačajnije zgrade i vrednosti, kako bi se ocenilo njihovo mesto u ukupnoj arhitekturi posmatranog perioda. Na osnovu sprovedenog istraživanja, proučavanja, valorizacije i istoriografske analize arhitekture omogućava se utvrđivanje smernica daljeg razvoja i korišćenja banjske arhitekture sa stanovišta zaštite kulturnog i prirodnog nasleđa i održivog razvoja. Ovaj rad treba da bude podsticaj i polazište drugim naučnim oblastima za utvrđivanje pravaca razvoja i usmeravanje aktivnosti ka boljem korišćenju prirodnih posebnosti i arhitekture banja kao ekonomskog potencijala.