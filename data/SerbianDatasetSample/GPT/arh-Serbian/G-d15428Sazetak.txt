Ova doktorska disertacija se u prvom delu fokusira na identifikaciju ključnih programskih elemenata koji proizlaze iz najznačajnijeg obreda u pravoslavnoj crkvi - liturgije, kao i drugih zahteva. Cilj je da se utvrdi da li ovi elementi proizlaze iz potreba za bogosluženjem ili su van teološke prirode, kao i da se identifikuju faktori koji su uticali na njihovo formiranje. Crkva je pre svega mesto bogosluženja, a liturgija je ključni faktor u formiranju osnova za pravoslavno crkveno graditeljstvo. Svi ostali faktori i programski elementi su sekundarni u odnosu na liturgiju. Simbolički aspekti arhitektonskog programa pravoslavnih crkava su takođe bitni, ali se ne mogu direktno preneti u arhitektonsku formu. Kanoni pravoslavne crkve ne utiču direktno na arhitektonsko oblikovanje hramova. Pripisivanje "kanonskog" statusa nekim elementima arhitektonske tradicije ili savremene graditeljske prakse, iako nisu utemeljeni u verskom učenju, otežava nalaženje savremenog izraza u sakralnoj arhitekturi. Savremena praksa gradnje crkava, kako pravoslavnih, tako i drugih hrišćanskih crkava, pokazuje važnost problema odnosa prema tradiciji, bilo da se ona kopira, razvija ili odbacuje. Konflikt između tradicionalističkog i modernističkog pristupa crkvenoj arhitekturi, kao i liturgijskim i teološkim pitanjima, je izraženiji među rimokatolicima i protestantima, ali postoji i u pravoslavnim crkvama. Među pravoslavnim Srbima, preplitanje verskog i nacionalnog identiteta je dovelo do toga da pravoslavni hramovi postanu simboli nacionalnog identiteta i tradicije, možda čak i više nego simboli hrišćanskog učenja i Predanja. U savremenoj arhitektonskoj praksi projektovanja i izgradnje crkava Srpske pravoslavne crkve, dominira tradicionalistički pristup i istoricistički izraz. Insistiranje na spoljašnjim, formalnim karakteristikama arhitekture prošlosti kao nepromenljivim i obaveznim obrascima, ukida jednu od ključnih karakteristika tradicije - njeno stalno obnavljanje i kontinuitet promena iz generacije u generaciju. Tako se umesto tradicije i tradicionalnog pristupa, neguje tradicionalizam. Sakralna arhitektura Srpske pravoslavne crkve, iz perioda od 1990. godine do danas, koja je predmet ove disertacije, ali i iz prethodnog perioda socijalističkog društvenog uređenja, nije još uvek dovoljno istražena. Drugi deo disertacije je posvećen analizi savremene projektantske prakse i autorskih poetika najistaknutijih autora u ovoj oblasti kod nas, po broju ili kvalitetu izvedenih crkava u poslednje tri decenije. Većina autora neguje poetiku tradicionalnog tipa. Ipak, i među njima postoje značajne razlike, budući da se oslanjaju na različite elemente iz tradicije, čime posredno ukazuju na postojanje slobode arhitektonskog stvaralaštva u oblasti graditeljstva pravoslavnih crkava.