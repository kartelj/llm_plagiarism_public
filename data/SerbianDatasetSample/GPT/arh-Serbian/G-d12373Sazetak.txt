Disertacija se bavi oblicima stanovanja, tačnije prostorno-fizičkim modelima stambenih struktura koje su trenutno prisutne u proizvodnji i ponudi na tržištu Beograda. Istraživanje se fokusira na trenutne oblike urbanog stanovanja u Beogradu, kao i na mogućnosti za njihovo proširenje i diverzifikaciju. U cilju analize savremenih stambenih oblika u Beogradu, definisan je koncept urbanističkog modela stanovanja, koji predstavlja urbomorfološki tip stanovanja kao rezultat urbanističkog planiranja. Fenomen urbanističkog modela stanovanja je konstruisan kroz dva istraživačka aspekta: (1) prostorno-morfološke karakteristike stambenog modela, i (2) proces planiranja kao javna aktivnost koja ga oblikuje kroz procedure razrade i usvajanja. Istraživanje trenutnih modela stanovanja u Beogradu tokom postsocijalističke tranzicije i preduslova za njihovu diverzifikaciju, u skladu sa postavljenim istraživačkim aspektima, se odvija na dva paralelna koloseka. Prvi kolosek se odnosi na istraživanje samih urbanističkih modela kao urbomorfološkog fenomena koji objedinjuje skup karakteristika tipa stanovanja. On je definisan urbanističkim parametrima koji mu daju specifičan oblik. Urbanistički parametri su rezultat operacionalizovane urbanističke prakse u određenim uslovima, kroz koje se kodiraju buduće stambene strukture za određene korisničke grupe, u skladu sa prostornim i drugim mogućnostima. Prva istraživačka hipoteza je formulirana na osnovu saznanja o promeni ukupne forme grada u postsocijalističkoj tranziciji, i fokusira se na promenu stambenih oblika u tom specifičnom okruženju. Interesovanje je usmereno na do sada neistražene promene stambenih oblika, i potrebu da se sagleda, istraži i evidentira ukupna ponuda aktuelnih urbanističkih modela stanovanja u Beogradu. Hipoteza pretpostavlja da je transformacija urbane forme u Beogradu tokom postsocijalističke ekonomske i društvene tranzicije rezultirala specifičnim tipovima urbanističkih modela stanovanja. Drugi kolosek istraživanja ispituje ulogu i manevarske mogućnosti planiranja u procesu formiranja urbanističkih modela stanovanja, formulišući hipotezu o ograničenom potencijalu planiranja za diverzifikaciju urbanističkih modela stanovanja. Na kraju prvog koloseka, istraživački rezultat je inventar i tipologija postojećih urbanističkih modela stanovanja, kojim se proverava prva postavljena hipoteza o novim stambenim oblicima u transformisanoj gradskoj strukturi, odnosno o novim tipovima stambenih modela. Na kraju drugog koloseka su preduslovi i ograničenja za proces eventualne diverzifikacije, što predstavlja proveru druge hipoteze o realnim mogućnostima za veći diverzitet među urbanističkim modelima stanovanja. Kontekst istraživanja je postsocijalistička društvena, politička i ekonomska tranzicija, koja je obeležila poslednje decenije u Beogradu i Srbiji, a tokom koje je koncipiran i realizovan aktuelni spektar stambenih modela. Tranzicija je okvir u kome se (re)struktuiše forma grada, kroz proces sa karakterističnim fazama i prostornim efektima. Postojeći modeli stanovanja se prepoznaju pregledom i analizom urbanističkih planova u okvirima tipskih zona transformacije putem klasičnog urbomorfološkog metoda kako ga je bazično koncipirao Konzen, uz izvesna prilagođavanja tri osnovna nivoa Konzenove analize: karta grada, izgrađene strukture i namene površina i objekata, izdvajaju se urbanistički modeli stanovanja. U toku istraživanja se na osnovu proučene literature uspostavlja set kriterijuma za pregled i analizu postojećih oblika stanovanja u Beogradu. Uloga i dometi planiranja u postsocijalističkoj tranziciji se takođe referišu na iskustva iz postsocijalističkih evropskih država. Istražuju se planerske politike i opšti društveni okvir koji utiče na sam proces planiranja i na implementaciju planiranog: tržište, institucije koje učestvuju u planiranju, i drugo. Uspostavljaju se veze između planerske politike i procedura, i prepoznatih i opisanih aktuelnih urbanističkih modela stanovanja. Zaključci istraživanja su izloženi prvo po hipotezama: da li su delimično ili potpuno potvrđene ili opovrgnute, i šta je suština takvog zaključka. Zatim su dati i ostali važni zaključci na koje je ukazalo istraživanje: posebno značajne karakteristike postojeće ponude urbanističkih modela stanovanja, specifični razvojni mehanizmi, protivrečnosti sistema planiranja, zamke planerskog postupka. Poslednji deo zaključnih razmatranja ukazuje na moguće dalje pravce istraživanja, na pitanja koja otvara ovo istraživanje, kao i na teorijsku i praktičnu upotrebljivost njegovih rezultata.