Kvalitet novosagrađenih stanova u Srbiji je u padu od devedesetih godina prošlog veka, kada je došlo do raspada Jugoslavije. Sa promenom socio-ekonomskog sistema, preduzeća i organizacije koje su ranije investirale u izgradnju stanova za svoje zaposlene, više nisu u mogućnosti da to čine. Ovaj pad organizovanog investiranja, kontrole izgradnje i raspodele stanova, primorao je ljude bez stana da sami obezbede stambeni prostor. Građevinski sektor je ušao u krizni period, velike građevinske kompanije sa bogatim iskustvom su oslabile, dok su se na tržištu pojavile nove, manje firme koje često istovremeno obavljaju ulogu graditelja i investitora, sa ciljem brze zarade. Nedostatak organizovane kontrole izgradnje stambenih zgrada, od projektovanja do izgradnje, doveo je do pada kvaliteta stanova. Sada je na kupcima težak zadatak da procene dobre i loše strane stana pre kupovine. Često se donose pogrešne odluke jer prosečan kupac može da sagleda pravi kvalitet stana tek nakon duže upotrebe. Loš izbor stana može dovesti do nižeg komfora i loše unutrašnje klime, što može negativno uticati na zdravlje stanara. Stoga je neophodno podići nivo kvaliteta stanova u Srbiji. Pomaže i pronalaženje dobrih primera iz prakse, kao što je holandska stanogradnja, čija se pozitivna iskustva mogu primeniti kod nas. Analizom standarda gradnje i odabranih modela stanova u Srbiji i Holandiji, sagledane su njihove razlike u kvalitetu. Rezultati ovih analiza su definisane mere i aktivnosti za poboljšanje kvaliteta novosagrađenih stanova u Srbiji. Kao dodatni podsticaj, osmišljen je metod ocenjivanja kvaliteta stana, koji će potencijalnom kupcu omogućiti bolje upoznavanje sa stanom koji namerava da kupi. Krajnji rezultat ovog metoda je pasoš kvaliteta stana, koji izdaje nezavisni procenitelj i koji bi trebao biti obavezan dokument prilikom prodaje stana. Pasoš kvaliteta stana pruža ključne informacije o ukupnom kvalitetu stana na jednostavan način, usmeravajući kupca ka kupovini kvalitetnijeg stana. Veća potražnja za kvalitetnijim stanovima će primorati investitore i graditelje da se fokusiraju na izgradnju stanova višeg kvaliteta. Na ovaj način će se obezbediti stanovi sa neophodnim komforom i zdravom unutrašnjom sredinom, čime će se poboljšati stambeni fond u Srbiji.