Doktorski rad se fokusira na proučavanje veza između koncepta i percepta u arhitekturi, temeljenih na univerzalnim principima asamblaža mišljenja koje su u filozofiji prvi put postavili Žil Delez i Feliks Gatari. Ove ideje su dalje razvijane i primenjivane u različitim kontekstima od strane Manuela De Lande, Kima Douvija i drugih, kroz transparentniju teoriju. Kroz fenomene mesta i postajanja, asamblaž je na različite načine analiziran i tumačen kao celina koja se formira iz međusobne povezanosti i tokova između konstitutivnih delova ukupnog postojanja. Drugim rečima, umesto esencijalnog razmatranja konstitutivnih delova jedne celine, asamblaž mišljenje se fokusira isključivo na relacije između njih. U skladu sa tim, u istraživanju je posebno naglašen stav da asamblaž nije proizvod stvari, već je dominantno produkt njihovih veza i odnosa, i kao takav, poseduje sposobnosti da iznutra proizvodi novu stvarnost. Ova unutrašnja sposobnost je identifikovana kao osnova produktivnosti primene opštih postavki asamblaž mišljenja, na istraživanje relacija koncepta i percepcije u arhitekturi. Posmatranje arhitekture kao asamblaža koncepta i percepta, podrazumeva premeštanje iz diskursa koji se bave razdvajanjem koncepta i percepcije, u diskurse koji se bave interakcijom i povezivanjem njihovih intenzivnih razlika. U ovom kontekstu, gubi se pozicija autoritativne, jednoznačne usmerenosti arhitektonskog koncepta ka perceptivnim modalitetima. Fokus je na istraživanju emancipatorskih kvaliteta arhitekture, gde se koncept i percepcija razmatraju isključivo kroz interakciju, odnosno asamblaž, i njihove sopstvene kapacitete da budu promenjeni kroz njega. Osnovna hipoteza, formulirana tako da se u najširem smislu obuhvati i analizira mreža višestrukih relacija koncepta i percepcije kroz funkcionalne, poetske, kreativne, kulturne i telesne kapacitete arhitekture, glasi: „Asamblaž koncepta i percepta u arhitekturi se profilira na osnovu sledećih karakteristika: drugost, poetika intenzivnosti, autotelicnost, (trans)kulturalnost i telesnost“. Primarni cilj disertacije je da se kroz sprovedena teorijska istraživanja i studije slučaja, kroz analizu svake od reprezentativnih karakteristika, kao i kroz njihov međuodnos i prepletenost, istraže uslovi pod kojima dolazi do formiranja asamblaža koncepta i percepta. U detaljnoj analizi ovih uslova sa različitih aspekata, na specifičnim primerima arhitektonskih koncepta, detektovane su univerzalno primenjive postavke asamblaž pristupa. Primena različitih istraživačkih metoda, pre svega analize primarnih i sekundarnih izvora, studija slučaja, metoda komparacije i logičke argumentacije, omogućila je da se kao unutrašnji sadržaj disertacije strukturira svojevrsna, teorijski i praktično primenjiva platforma. Doprinos istraživanja se ogleda upravo u mogućoj primeni ove platforme, kako kao teorijske osnove za kritičko posmatranje arhitekture, tako i kao osnove za praktičnu primenu u arhitektonskom projektovanju. Primijenjen na relacije koncepta i percepcije u arhitekturi, asamblaž može biti istovremeno teorijski alat, metodološki pristup projektovanju, ali i sam konceptualno-perceptivni događaj. Dakle, kroz ovako strukturiran teorijski diskurs, disertacija otvara mogućnosti individualnih operacionalizacija u arhitektonskom projektovanju, i na taj način omogućava da asamblaž mišljenje prevaziđe teorijske okvire i postane vlastita produkcija u svakodnevnom životu.