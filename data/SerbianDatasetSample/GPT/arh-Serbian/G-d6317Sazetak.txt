Grad svoju ličnost prikazuje kroz urbani marketing, ili marketing mesta, koristeći se njegovim alatima, što je ključna aktivnost lokalne uprave u okviru razvoja. Jedan od marketinških alata koji se koristi je komunikacija ostvarena kroz proizvode nastale u različitim dizajnerskim procesima, uključujući i proizvode urbanog dizajna. Elementi koji se ističu u komunikaciji grada mogu biti fizički aspekti njegovog prostornog okvira, uključujući i pešačke zone. Imidž grada je percepcija ili doživljaj publike zasnovan na stvarnom stanju, a ne na prezentaciji dobrih namera i atraktivnih propagandnih poruka. Ova definicija omogućava da se analizom trenutnog kvaliteta mreže pešačkih zona može odrediti nivo društvene odgovornosti lokalne uprave, što utiče na formiranje percepcije publike, a time i imidža grada. Takođe, prepoznavanjem važnosti mreže pešačkih zona u stvaranju, održavanju i unapređenju konkurentske identiteta grada, osvetljava se oblast praktične primene rezultata istraživanja u strateškom odlučivanju i planiranju. Provera utvrđenog odnosa je izvršena na primerima mreže pešačkih zona u centru pet evropskih gradova koji su izabrani kao relevantni predstavnici različitih kategorija gradova prema ESPON kategorizaciji. Na osnovu njih su formirani modeli, kao i preporuke i smernice za unapređenje i proširenje mreže pešačkih zona. Poseban doprinos je ostvaren u obliku preporuka i smernica za unapređenje mreže pešačkih zona centra Beograda.