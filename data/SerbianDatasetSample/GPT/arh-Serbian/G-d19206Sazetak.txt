Rekonstrukcija Užica odvijala se u okviru veoma kompleksnog i dinamičnog socio-ekonomsko-političkog i stručno-umetničkog konteksta. Analiza političke i stručne istorije tog perioda pokazuje promene u društvu posle 1950. godine, kada je koncept diktature proletarijata transformisan u ideju socijalne jednakosti i pravde. Ovo je dovelo do toga da se ideja o manifestacionom trgu u centru grada proširi na koncept društvenog centra, čiji je plan uključivao izgradnju društvenih, kulturnih, komercijalnih, poslovnih i zabavnih objekata. Poseban značaj ima rekonstrukcija Titovog Užica, s obzirom da je grad u periodu od 24.09. do 29.11.1941. godine (73 dana) bio centar "Užičke republike", "prve oslobođene teritorije na tlu porobljene Evrope". Politička situacija je omogućila uspešnu realizaciju gradskog trga koji je objedinio memorijalne i svakodnevne funkcije. Za rešenje Trga i centralnih gradskih blokova, 1953. godine je raspisan konkurs. Na konkursu su se sukobila dva koncepta o rekonstrukciji gradskog centra. Jedan nagrađeni rad je predložio kompaktniji i regulaciono čvršći urbanizam, dok je drugi nagrađeni rad naglašavao avangardnost i otvoreni prostor. Kao rezultat, dodeljene su dve prve nagrade. Na kraju, Trg je realizovan na osnovu brojnih kompromisa, ali je ispunio programski zahtev za novim društvenim centrom. Izrada projekata za izgradnju Trga počela je 1949. godine (Zgrada oblasnog odbora u Titovom Užicu), ali je izgradnja započela 1957. godine (Stambeno poslovna zgrada u Ulici maršala Tita). Centralni prostor sa spomenikom maršalu Titu završen je 1961. godine, a Trg se nastavio izgrađivati sve do 2001. godine. Period izrade dokumentacije za izgradnju i sama izgradnja Trga trajali su 52 godine. Trg i danas služi kao centralni javni prostor, ali je njegova prvobitna svrha trebala biti mnogo veća. Trebalo je da arhitektonska i urbanistička celina Trga reguliše kako prostornu kompoziciju i funkcije grada, tako i njegovu ukupnu estetiku. Ovo je prikazano u Generalno-regulacionom planu Titovog Užica. Međutim, ovaj cilj su narušile promene u saobraćajnom rešenju i nedostatak izgradnje prema usvojenoj vertikalnoj regulaciji, gustinama i planskoj izgradnji područija užeg i šireg centra grada. Zbog toga je izgubljen osnovni smisao realizacije Trga partizana.