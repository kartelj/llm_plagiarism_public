Ovaj rad se bavi analizom značaja generalnog urbanističkog plana u kontekstu upravljanja lokalnim razvojem u Srbiji, nakon političkih promena koje su se dogodile 2000. godine. Istraživanje je zasnovano na empirijskoj analizi sistema urbanističkog planiranja i upravljanja na lokalnom nivou, sa posebnim osvrtom na generalne urbanističke planove koji bi trebalo da usmeravaju lokalni razvoj. Rad se fokusira na uticaj generalnog urbanističkog plana na efikasnost i efektivnost prostornih intervencija, kao što su građevinske investicije, infrastrukturni projekti, promene namena i slično. 

Generalni urbanistički plan formalno predstavlja strateški i regulativni okvir za razvoj. U svom trenutnom obliku, kroz definisanje prostorne strategije i kontrolu parametara izgradnje, generalni urbanistički plan ima za cilj da usmerava i kontroliše lokalni razvoj. Međutim, uprkos širokom spektru kontrole i usmeravanja prostornog razvoja u okviru generalnog urbanističkog plana, na lokalnom nivou često ne postoji jasna veza između konkretnih intervencija i strateških ciljeva. Pojavljuju se slučajevi zloupotrebe planskih dokumenata, a uloga generalnog urbanističkog plana postaje nejasna. 

Generalni urbanistički planovi, u formi u kojoj se trenutno primenjuju, ne pružaju adekvatan okvir za lokalni razvoj, odnosno ne odgovaraju na interese i očekivanja na lokalnom nivou. Postoji opšte mišljenje da su planovi nefleksibilni, neefikasni, neefektivni i nerealni u odnosu na zahteve, te da predstavljaju neadekvatan instrument za usmeravanje lokalnog razvoja u Srbiji u novim socio-ekonomskim uslovima. 

Neefektivnost i neefikasnost generalnih urbanističkih planova u oblasti lokalnog razvoja proizilaze iz dualnog karaktera koji imaju, odnosno obima usmeravanja i kontrole prostornog razvoja koji nisu utemeljeni na realnim interesima lokalnog razvoja i mogućnosti da se promenljivi interesi, što im je osnovna karakteristika, obuhvate strogim regulativnim dokumentom. 

Centralna tema istraživanja u ovom radu je problem odnosa generalnog urbanističkog plana i interesa/očekivanja vezanih za lokalni razvoj u Srbiji nakon 2000. godine. Analiza interakcije strateškog i regulativnog karaktera generalnog urbanističkog plana i interesa lokalnog razvoja doprinela je razumevanju kako se formira uloga generalnih urbanističkih planova, i razloga koji utiču na efektivnost i efikasnost prostornih intervencija. 

Istraživanje se sprovodi unutar procesa upravljanja lokalnim razvojem, u kome se smernice i pravila generalnih urbanističkih planova prevode u konkretne intervencije. Kroz analizu je dat doprinos rasvetljavanju odnosa sistema urbanističkog planiranja i upravljanja lokalnim razvojem, koji nameće sledeća pitanja: — koja je uloga urbanističkog planiranja u odnosu na interese lokalnog razvoja?; da li urbanističko planiranje na lokalnom nivou, kako je postojećim zakonom postavljeno, opravdava svoju funkciju, odnosno, da li mere koje se donose u okviru planova usmeravaju prostorni razvoj prema interesima lokalne zajednice i konteksta?; — kako kompleksan, hijerarhijski, linearni planski sistem funkcioniše u odnosu na raspoloživu podršku institucija, političku volju i interese na lokalnom nivou?; kako su ustanovljene i usled čega se održavaju pojedine procedure i forme urbanističkog planiranja i upravljanja lokalnim razvojem? 

Neoinstitucionalna teorija je izabrana kao glavni teorijski okvir jer razjašnjava kako nastaju i nestaju institucije, i najvažnije — kako funkcionišu. Kroz neoinstitucionalnu teoriju je analoizirano kakvi su odnosi između pojedinačnih procesa, sistema unutar institucije, šta su sastavne jedinice institucije, koja pravila ili norme uslovljavaju njihove odnose i sl. 

Kolaborativni model u planiranju je razmotren kao okvir za analizu planiranja i upravljanja lokalnim razvojem, ali u sklopu sa racionalnim modelom. Zajedno ova dva modela oblikuju ulogu generalnog urbanističkog plana u Srbiji. 

Metodologija rada je prilagođena cilju i problemu istraživanja. Osnovni cilj istraživanja je razumevanje uloge generalnog urbanističkog plana u lokalnom razvoju u Srbiji i procena njegove adekvatnosti u aktuelnom sistemu upravljanja. Osnovni problem koji se istražuje u radu je odnos strateškog i regulativnog karaktera generalnog urbanističkog plana i neefektivnosti i neefikasnosti prostornih intervencija u sistemu upravljanja lokalnim razvojem u Srbiji. 

Osim metoda analize podataka, pregleda dokumenata, ankete i intervjua kao adekvatna metoda usvojena je metoda studije slučaja. Uloga generalnog urbanističkog plana se formira pod uticajem brojnih faktora unutar institucionalnog poretka, i studija slučaja potvrđuje raznovrsnost datih varijabli. 

Za analizu problema je odabran slučaj primene generalnog urbanističkog plana u sistemu upravljanja lokalnim razvojem u Beogradu, odnosno na nivou jedne gradske opštine (Mladenovac). Grad Beograd predstavlja specifičan slučaj uprave, propisan posebnim zakonom (Zakon o glavnom gradu, 2014), koji formalizuje gradsku opštinu kao organizacioni deo grada, a ne kao jedinicu lokalne samouprave. Gradske opštine imaju manje nadležnosti i samostalnosti u obavljanju poslova koji se odnose na upravljanje lokalnim razvojem u odnosu na lokalne samouprave, tako da su i problemi sa kojima se suočavaju daleko izraženiji, te su i slučajevi složeniji i pokazuju stepen do kog sistem može da onemogući razvojne tokove. 

Istraživanjem je potvrđena teza da generalni urbanistički planovi ne realizuju ulogu zaštite interesa lokalnog razvoja u Srbiji, već da ona zavisi od institucionalnih činilaca u pojedinačnom slučaju. Usled poljuljane pozicije planera nakon socijalističkog perioda i tokom tranzicionog perioda prelaska na demokratsko uređenje, u kome je planiranje zadržalo svoje procedure i forme u potpuno drugačijem društvenom uređenju, planiranje i svojom formom i položajem delatnika koji bi trebalo da zastupaju interese lokalnog razvoja gubi na važnosti u procesu odlučivanja o razvoju. 

Generalno urbanističko planiranje ostaje samo zakonska obaveza, koja se očigledno ne prepoznaje kao strateški dokument, odnosno instrument lokalnog razvoja, od strane struktura na vlasti i aktera u lokalnoj samoupravi. Ipak, kao zakonska obaveza, generalni urbanistički plan se prati u slučajevima kada nije moguće da se njegove odredbe drugačije protumače, nezavisno da li u korist javnog i/ili privatnog interesa, ili potpuno bez ikakvih benefita za bilo koju stranu, odnosno samo za rezultat pukog poštovanja procedura. 

Doprinos istraživanja u teoretskom smislu je objedinjavanje teoretskih pozicija pristupa neoinstitucionalizma ekonomskog i sociološkog pristupa i njegova primena na istraživanje institucija lokalnog razvoja i urbanističkog planiranja. U praktičnom smislu, značajan doprinos istraživanja u oblasti urbanističkog planiranja predstavlja kritičko razmatranje uloge generalnog urbanističkog plana u lokalnom razvoju u Srbiji, koji do sada nije kritički razmatran, niti su preispitani faktori usled kojih je do date uloge došlo. 

U istraživanju upravljanja lokalnim razvojem i uloge urbanističkog planiranja, proverava se institucionalna teorija na posebnom slučaju post-socijalističke Srbije. Sa aspekta teme uloge generalnog urbanističkog plana u lokalnom razvoju u Srbiji, doprinos istraživanja se ogleda u relativizaciji instrumenta koji predstavlja zakonski okvir i čija je primena neminovna u svakodnevnoj praksi. 

Iako se generalni urbanistički planovi u praksi često preispituju i prisutna je kritika u stručnoj javnosti, do sada uloga generalnog urbanističkog plana nije detaljno ispitivana i u regulativi nije došlo do promena koje bi uslovile promenu uloge datog instrumenta.