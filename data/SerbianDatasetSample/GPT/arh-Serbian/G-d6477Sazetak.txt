Socijalistički realizam se obično tumači kao nametnuti koncept sa represivnim karakteristikama koje se analiziraju kroz formu, najčešće u kontrastu sa nečim drugim: kao suprotnost modernizmu, kao povratak stilovima 19. veka, kao protopostmodernizam gde arhitektonske komponente "govore" o represiji režima, ili se jednostavno odustaje od potrage i konstatuje se monstruozna eklektična kombinacija nejasnih estetskih principa. Istraživanja ovog umetničkog pravca u Jugoslaviji su dodatno oblikovana stigmaom jugoslovensko-sovjetskog sukoba, i obično se karakterišu potragom za jugoslovenskim "trećim" putem, odnosno, naglašavanjem razlika u odnosu na sovjetsku praksu i pronalaženjem odstupanja od navodnog socrealističkog estetskog modela za koji se ni u sovjetskom kontekstu nije tačno znalo šta predstavlja, sve počevši od teze da je ukinut 1948. godine, iako je tek tada proglašen sa partijske tribine. U ovom radu se polazi od mišljenja sovjetskih teoretičara: da socijalistički realizam nije bio stil već metod umetničke proizvodnje, i da ga kao takvog ne treba analizirati kroz formu. Karakteristike ovog metoda nisu nužno dolazile iz sfere umetnosti - višedecenijsku izgradnju vlasti Josifa Staljina obeležilo je podređivanje svih društvenih segmenata državi, odnosno, totalizacija društva integracijom političkog interesa u sve, od ekonomije do privatnog života. Promena političkih strategija je, stoga, zaista mogla da se odrazi u svakoj, pa i u umetničkoj praksi, koja je zauzvrat, kao deo totalnog mehanizma, razradom partijskih inicijativa u širokom krugu stručne javnosti jednako učestvovala u izgradnji političkog sistema. Do dijalektičke veze politike i umetnosti nije se došlo dekretom – socijalistički realizam (1934) i teorija odraza Todora Pavlova (1936) bili su naknadna objašnjenja datog stanja, što treba uzeti u obzir i kada se traže razlike u odnosu na slučaj Jugoslavije. Pokušaj da se celokupno jugoslovensko društvo postavi na nove socijalističke temelje nije se mogao ostvariti primenom već planskim i sistematskim uvođenjem sovjetskog ekonomskog i kulturnog modela, u odnosu na konkretne istorijske, ekonomske, političke i kulturološke uslove. Kako je uvođenje socijalističkog realizma ovde bilo neposredno povezano sa interesima Komunističke partije Jugoslavije, koja ga je prvo promovisala a onda po promeni spoljnopolitičkih okolnosti i ukinula, u radu se analizira razvojni put veze politike i umetnosti koja je uspostavljana po sovjetskom modelu: od predratnih rasprava na umetničkoj levici, preko pripreme i sprovođenja Petogodišnjeg plana posle Drugog svetskog rata, do odricanja od sovjetskog modela po obnavljanju veza sa Zapadom 1950. godine. U tome se umesto po formi i konstatovanja represije nad umetnicima, pa time i njihove nevinosti pred datim sistemom, socijalistički realizam razmatra kao metod konstrukcije i distribucije moći u domenu umetnosti, i kao takav se traži u međuprostoru između naredbi Partije i pojedinačnih dela: u institucionalnom okviru i organizaciji građevinske i projektantske prakse, programskim karakteristikama planova i projekata, samom procesu izgradnje, arhitektonskoj kritici i teorijskim postavkama tehničkih nauka i umetnosti. Za ove aspekte se pretpostavlja da, uz komparativnu analizu dešavanja na unutrašanjem i spoljnopolitičkom planu, pružaju bolji uvid u raznovrsnost, suptilnost i totalnost političkog delovanja u domenu arhitekture i datom kontekstu, koliko i u angažman arhitektonske prakse na ostvarenju programa Partije. U radu se, drugim rečima, postavlja pitanje kako je pod okriljem socijalističkog realizma vlast gradila arhitekturu, ali i kako je arhitektura gradila vlast.