Osnovna ideja pri kreiranju ovog rada bila je da se istraže, analiziraju i objave do sada neotkriveni arhivski materijali koji prikazuju bogatu građevinsku aktivnost između dva svetska rata. Kroz sistematsku obradu i analizu ovih materijala, kao i objašnjenje određenih fenomena, nastojali smo da oblikujemo manje poznatu sliku o radu Arhitektonskog odeljenja Ministarstva građevinarstva u periodu od 1919. do 1941. godine. Detaljnije upoznavanje, analiza i ocenjivanje ovog važnog perioda srpske građevinske istorije izvršeno je na osnovu do sada objavljenih radova i materijala iz međuratnog perioda. Jedan od ključnih ciljeva ovog rada je prikaz organizacije i aktivnosti Arhitektonskog odeljenja Ministarstva građevinarstva u međuratnom periodu u kontekstu društvenih, ekonomskih i socijalnih okolnosti. Analizirajući oblasti rada, nadležnosti, funkcionisanje odeljenja, način gradnje, raspisivanje konkursa i realizovane i nerealizovane projekte nastale u Ministarstvu, istraživali smo njegovu stvarnu poziciju i ulogu u složenom procesu arhitektonsko-urbanističkog oblikovanja naselja širom zemlje. Rekonstrukcijom nastanka pojedinih javnih objekata kroz istraživanje sačuvanih materijala, osvetljen je složen proces njihove izgradnje od ideje do realizacije. Arhitektonsko odeljenje Ministarstva građevinarstva je u međuratnom periodu svojim kreativnim snagama, zakonskom regulativom, uspostavljanjem jasne metodologije rada u načinu projektovanja i realizacije javnih građevina i uređenjem gradova, stvaralo značajan kreativni i stručni potencijal za sve ono što se dešavalo u srpskoj arhitekturi novijeg doba. Ministarstvo građevinarstva je kao vrhovna upravna i nadzorna građevinska vlast predstavljalo jedan od presudnih faktora koji su uticali na razvoj arhitekture na ovim prostorima. Gradovi, varoši i varošice širom zemlje značajno su svedočanstvo o raznovrsnoj delatnosti Arhitektonskog odeljenja Ministarstva građevinarstva u međuratnom periodu. Projekti, urbanistički i regulacioni planovi nastali u tom periodu u Ministarstvu građevinarstva odredili su njihovu fizionomiju i arhitektonsko-urbanistički izgled koji je u mnogim slučajevima ostao do danas nepromenjen.