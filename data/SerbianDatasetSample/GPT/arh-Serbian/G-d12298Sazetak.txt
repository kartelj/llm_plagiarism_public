U doktorskoj tezi se proučava proces planiranja, izrade i implementacije Generalnog plana Beograda iz 1923-24. godine. Analiziran je uticaj predloga iz projekata sa međunarodnog konkursa iz 1921-22. godine na koncept i sadržaj Generalnog plana, a zatim je izvršena komparacija između ideja predviđenih planom i ostvarenih rezultata, uz sagledavanje faktora koji su sprečavali primenu plana. Da bi se dobila sveobuhvatna slika, urbanističko planiranje i razvoj Beograda između dva svetska rata, kao glavnog grada Kraljevine Jugoslavije, su posmatrani u kontekstu društvenih i ekonomskih okolnosti u novonastaloj državi. Istražujući ovaj ključni period u razvoju grada, identifikovane su i objašnjene glavne faze u procesu izrade i implementacije Generalnog plana iz 1923. godine, koji je usvojen 1924. godine. Korišćeni su objavljeni izvori i literatura, kao i obimna neobjavljena građa prikupljena iz domaćih i stranih arhiva i srodnih institucija, koja do sada nije bila analizirana i tumačena u našem kontekstu. Veliki broj dokumenata i originalnih planova je prvi put analiziran i prikazan u ovoj doktorskoj tezi. Projekti sa međunarodnog konkursa za uređenje i proširenje Beograda iz 1921-22. godine, su bili važna osnova za izradu Generalnog plana i značajno su doprineli rešavanju nekih od njegovih ključnih tema. Beogradski konkurs je bio specifičan i po tome što su gotovo svi njegovi učesnici bili iz inostranstva. To je doprinelo da koncept i sadržaj Generalnog plana budu pod direktnim uticajem savremene urbanističke teorije i prakse prisutne u planiranju evropskih gradova. Proučavanje programa Generalnog plana, kao i pratećih izveštaja, studija i grafičkih priloga izrađenih za različite teme i sektore, otkrilo je da je Generalni plan bio kompleksan dokument. Ovaj plan, uprkos nedostatcima koje je imao, po prvi put u istoriji urbanističkog planiranja Beograda, nudio je celovitu viziju modernog uređenja grada i razvoja gradskih struktura i sistema. Analiza uloga različitih aktera u procesu sprovođenja Generalnog plana – od državnih institucija i ekonomskih elita, preko Opštine grada Beograda i njenih službi, do stanovnika grada – pokazala je da mnogi od njih nisu poštovali odredbe ovog dokumenta. U nepoštovanju plana prednjačile su vladajuće elite i državne institucije. Komparativna analiza planiranog i ostvarenog u kasnijem periodu, do Drugog svetskog rata i u posleratnom dobu, pokazala je da najveći deo predviđenih namena, sadržaja i objekata nije realizovan u skladu sa usvojenim Generalnim planom. Značajna odstupanja od planiranih ideja i zamisli imala su dalekosežne posledice na regulaciju i ukupnu morfologiju grada. S druge strane, realizacije koje su sprovedene u duhu Generalnog plana danas predstavljaju jasno formirane i vredne gradske ambijente i celine. Ovim istraživanjem rasvetljavaju se neke od važnih nepoznanica i posledičnih pretpostavki o urbanističkom planiranju Beograda u međuratnom periodu. Koristeći zaboravljene i malo poznate izvore iz domaćih i inostranih institucija, ova doktorska teza doprinosi produbljivanju znanja o urbanističkom i arhitektonskom razvoju Beograda u prvoj polovini 20. veka i pruža mogućnost novih istraživanja u ovoj oblasti.