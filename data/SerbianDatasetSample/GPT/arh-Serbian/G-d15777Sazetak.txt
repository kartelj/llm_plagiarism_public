Ova studija je pokrenuta sa ciljem da se uspostavi veza između arhitekture i teritorije, gledajući kroz promene u pejzažnoj strukturi kao rezultat procesa koji se odvijaju unutar ova dva koncepta (arhitekture i teritorije). Istraživanje je sprovedeno iz potrebe da se istovremeno sagledaju i objekat i grad tokom arhitektonskog i urbanističkog procesa projektovanja i planiranja. Predložena doktorska disertacija analizira ulogu arhitektonske i urbanističke proizvodnje prostora kao elemenata ukupne pejzažne strukture u procesu razvoja teritorije grada, sa posebnim fokusom na procese transformacije pejzažne strukture Beograda druge polovine XX veka. Cilj ovog istraživanja je da se uspostave novi modeli budućih promena u pejzažnoj strukturi, na osnovu iskustava iz prošlosti, u skladu sa savremenim trendovima razvoja. Istraživanje prvo postavlja teorijsku osnovu, postavke i fokus na relacije unutar misaone trijade pejzaža, teritorije i arhitekture. Počevši od preispitivanja elemenata strukture i procesa razvoja kako pejzaža, tako i teritorije, poseban značaj u okviru istraživanja ima ispitivanje uloge arhitektonskog gesta, kako u procesu formiranja teritorije grada, tako i u procesu transformacija pejzažne strukture. Uzimajući za osnovu konstantne promene unutar prethodno definisanih kategorija (pejzaža, teritorije i arhitekture), pejzaž se posmatra više kao proces nego kao proizvod, te je kodiranje elemenata njegove strukture (poput arhitekture) važno za razumevanje slojeva promena i razvoja unutar već formirane teritorije. Procesi definisanja pejzažne strukture istražuju se kroz različite scenarije delovanja opisanih teorijskim konceptima pomoću kojih se ispituju oblici „proizvodnje“ fizičkog i društvenog prostora, koji kroz prostorne manifestacije rezultiraju elementima pejzažne strukture u procesu razvoja teritorije grada, koji kao takvi predstavljaju kulturne artefakte sa jasno definisanim pozicijama i uticajima unutar strukture. U okviru operativnih kategorija prostornih situacija ispitivani su arhitektonsko i urbanističko delovanje kao prostorni i programski gest, zatim potencijal „mreža, granica, razlika“ u cilju uspostavljanja relacija „od tačke do polja“, odnosno „od elementa do celine“. Celina pejzažne strukture posmatra se kroz fenomen arhitektonske topografije, odnosno kroz totalitet izgrađenih i elemenata prirodnosti, sa ciljem formiranja produktivnog sistema. Počevši od premise načina sagledavanja pejzaža kao teksta, na osnovu prethodno definisanih procesa (scenarija delovanja) i proizvoda (prostornih situacija) uz pomoć metodološkog aparata pozajmljenog iz filozofskog i lingvističkog diskursa u vidu koncepta (post)strukturalizma i de- teritorijalizacije, kao i heterotopije i „praznog prostora“ (terrain vague), cilj je bio uspostaviti smernice za čitanje prostornog narativa grada, odnosno višeslojnosti njegovog razvoja. Na ovaj način definisan je diskurs posmatranja dosadašnjih, ali i polazište budućih transformacija pejzažne strukture. U cilju mapiranja transformacije pejzažne strukture u procesu razvoja teritorije grada analizirane su i moguće tehnike njihovog prikaza (od topografskog ka digitalnom pristupu). Prethodno definisani pojmovni, prostorni i metodološki aparat u drugom delu istraživanja primenjuje se, odnosno instrumentalizuje, u procesu ispitivanja transformacije pejzažne strukture Beograda druge polovine XX veka. Ispitivanje se vrši kroz tri uporedne ravni: u domenu teorijskog delovanja (kroz ispitivanje komplementarnosti misli iskazane na značajnim konferencijama i onih vizuelizovanih u okviru generalnih urbanističkih planova); zatim u domenu praktičnog: kroz postupke građenja prirode i građenja u prirodi; kao i kroz utvrđivanje aktuelnog stanja pejzažne strukture Beograda, odnosno definisanja stvarnog polja (napuštenih) vizija i (ne)ostvarenih realizacija. Svi prethodno opisani postupci istraživanja, bilo u domenu teorijskog ili interpretativnog imaju za težište njihovu operacionalizaciju kroz predlaganje novih modela delovanja u cilju uspostavljanja odnosa između prirode i nasleđene strukture u njoj, pri čemu se savremeni grad posmatra kao obnovljeni pejzaž. Kroz zaključnu diskusiju ispituje se potencijal mogućih modela budućih transformacija pejzažne strukture koji su razmatrani kroz različite vremenske i prostorne obuhvate (paradigmu, projekat i program).