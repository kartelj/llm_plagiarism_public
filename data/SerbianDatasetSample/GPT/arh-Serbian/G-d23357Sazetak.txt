Ova doktorska teza se fokusira na analizu uticaja shopping centara na kvalitet gradskog okruženja. U savremenom društvu, potrošnja ima veliki uticaj na formiranje i oblikovanje gradova, što čini trgovinske prostore značajnim za kvalitet neposrednog urbanog okruženja. U ovom radu, tržni centar se posmatra kao primer savremenih trgovinskih prostora, koji postaje jedan od glavnih pokretača promena i razvoja urbanog okruženja. Kombinovanje i intenziviranje funkcija javnog prostora i smeštanje svih potrebnih sadržaja pod jedan krov dovodi do promene postojeće izgrađene strukture područja u kojem se tržni centar nalazi. Pretpostavlja se da pozicija i dizajn tržnog centra utiču na razvoj, kvalitet i intenzitet korišćenja prostora, poboljšanje, a u nekim slučajevima i pogoršanje urbanog okruženja. Uticaj shopping centara na urbano okruženje je određen ne samo na osnovu pojedinačnih elemenata dizajna, njihovog položaja, fizičko-funkcionalnih karakteristika, već i stepena integracije u urbano područje. Istraživanje je potvrdilo neosporni uticaj karakteristika ovih objekata na kvalitet urbanog okruženja, te je cilj istraživanja povećanje znanja i razumevanja uticaja tržnog centra na razvoj i kvalitet urbanog okruženja. U ovom istraživanju je sprovedena detaljna analiza o tržnim centrima kako bi se formirali elementi za procenu uticaja tržnih centara na funkcionalno-fizičku strukturu urbanog područja na primeru Beograda, uz osvrt na društvene i simboličke vrednosti tih prostora. Cilj formiranja modela za evaluaciju je određivanje kakav tržni centar u smislu fizičke i funkcionalne strukture ostvaruje pozitivan uticaj u određenom području. Kroz model za evaluaciju su formirane preporuke za prostorno-fizičko oblikovanje i fizičko-funkcionalno uklapanje u urbano okruženje.