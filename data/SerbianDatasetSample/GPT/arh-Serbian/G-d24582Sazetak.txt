Ova disertacija se fokusira na proučavanje arhitektonskog prostora kao sredstva komunikacije. U ovoj vrsti komunikacije, prostor i korisnik su u intenzivnoj interakciji. Zbog toga je istraživanje usredsređeno na doživljaj arhitektonskog prostora tokom ovog procesa komunikacije. Ako se uzme u obzir da je arhitektonski prostor određen nizom faktora, bilo da su fizički prisutni ili samo implicirani, ti faktori su predmet ovog istraživanja, kao i perceptivne karakteristike celokupne arhitektonske kompozicije. To uključuje proučavanje načina na koje se može manipulisati elementima arhitektonske forme i njihovim odnosima, kako bi se uticalo na percepciju ili način korišćenja od strane korisnika. Drugi deo istraživanja je usmeren na arhitekturu hrišćanskih sakralnih objekata iz druge polovine XX veka. Sakralna arhitektura je mesto gde se odvija izražena dvosmerna komunikacija između korisnika i prostora, te manipulacija oblikovanjem i atmosferom, kako bi se postigao specifičan doživljaj prostora i duhovno iskustvo. Oblikovanjem arhitektonskog prostora stvara se kontemplativna atmosfera koja izražava transcendentno i "neizrecivo". Primeri iz ovog perioda pružaju uvid u savremene interpretacije sakralne arhitekture i nove pristupe oblikovanju ekspresivnih sakralnih prostora. Cilj rada je istražiti kako arhitektonski prostor utiče na korisnika, i predvideti usmeravanje doživljaja njegovih delova ili celokupnosti. Tokom istraživanja, poseban fokus je na sakralnoj arhitekturi, kao terenu za ispitivanje manipulacije doživljajem prostora. Prednost se daje primerima arhitektonskih objekata sa čistim izrazom bez upotrebe dekorativnih elemenata, te je cilj istraživanja analiza i objašnjenje upotrebe jednostavnih arhitektonskih elemenata kao jedinih alata za stvaranje ekspresivnih i/ili kontemplativnih prostora.