Globalizacija, pokrenuta tehnološkim napretkom i smanjenim troškovima transporta, izmenila je status i ulogu gradova. Gradovi su, kao manje jedinice, bili agilniji i lakše su se prilagodili izazovima globalizacije, preuzimajući vodeću ulogu u odnosu na slabije države. Postali su ključni čvorovi kroz koje protiču globalni kapital, informacije i ljudi, preuzimajući ulogu nekadašnjih država. Gradovi su postali lako zamenljivi i našli su se u situaciji međusobne konkurencije, što je postalo preduslov za razvoj i ekonomski rast. Najuticajniji globalni gradovi su oni koji koncentrišu najveći deo globalnog kapitala, političke i društvene moći. Oni su na vrhu globalnih hijerarhija urbanih centara, dok su ostali gradovi rangirani prema svojoj poziciji i značaju na globalnom tržištu. 

Period nakon 80-ih godina 20. veka obeležava prelazak sa fordističke na postfordističku ekonomiju. U procesu deindustrijalizacije, napredni uslužni sektor preuzeo je vodeću ulogu u ekonomiji grada. Kriterijum za određivanje pozicije grada u globalnim hijerarhijama urbanih centara najčešće je bila koncentracija predstavništava međunarodnih kompanija koje se bave finansijskim uslugama, računovodstvom, marketingom, osiguranjem, pravom i menadžmentom. 

Početak 21. veka obeležen je rastom kreativne ekonomije, njenim učešćem u ukupnoj globalnoj ekonomiji, udelom u nacionalnim prihodima i prihodima grada, kao i političkim priznavanjem njenog značaja za budući razvoj. Industrije zasnovane na znanju, obradi informacija i kreativnosti pojedinaca i grupa prepoznate su od strane mnogih gradskih uprava kao ključne za buduću konkurentnost i globalnu poziciju. 

U doktorskoj disertaciji analizirana je uloga koncepta kreativnog grada u unapređenju pozicije u globalnoj hijerarhiji urbanih centara, kroz komparativnu analizu tri evropska grada - Helsinkija, Beča i Budimpešte. Zaključeno je da je poboljšanje pozicije ovih gradova u hijerarhiji rezultat razvoja kreativne industrije i klase, kao rezultat usmerenih aktivnosti grada i spontanog rasta. 

Rezultati dobijeni komparativnom analizom provereni su kroz studiju slučaja Beograda. Uočava se odsustvo primene koncepta kreativnog grada u strategijama urbanog razvoja Beograda. S druge strane, vrlo je uočljiv samostalni razvoj kreativne industrije u Beogradu i spontano formiranje specijalizovanih klastera u određenim delovima grada. 

Istraživanje pruža dvostruki doprinos. Naučni doprinos se ogleda u teorijskom unapređenju razumevanja uloge koju koncept kreativnog grada ima u pozicioniranju u globalnim hijerarhijama urbanih centara. Praktičan doprinos istraživanja odnosi se na evropska iskustva u razvoju kreativnog grada, kao i na iskustva Beograda. Ključan praktični doprinos predstavlja pregled razvoja kreativne ekonomije u Beogradu i redefinisanje pristupa za unapređenje globalne konkurentnosti uključivanjem koncepta kreativnog grada.