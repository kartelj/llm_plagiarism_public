Istraživanje se fokusira na kreiranje odgovarajućih modela za obnovu stambenih zgrada u Srbiji sa ciljem poboljšanja energetske efikasnosti. Prethodna istraživanja su pokazala važnost tipova porodičnih kuća u stambenom sektoru Srbije, kao i njihove izuzetno loše energetske performanse. Kuće izgrađene između 1946. i 1970. godine, koje čine najveći deo porodičnih kuća u Srbiji (35% svih kuća i 31% svih zgrada), predstavljaju idealan uzorak za testiranje različitih modela obnove i njihovog uticaja na poboljšanje energetske efikasnosti, zahvaljujući njihovim homogenim karakteristikama. Pravilno definisani modeli za poboljšanje energetske efikasnosti su ključni alat u planiranju obnove građevinskog sektora. Dosadašnji modeli obnove su bili univerzalno definisani za ceo građevinski sektor, bez prilagođavanja specifičnim karakteristikama pojedinih tipova ili grupa sličnih tipova. Uočena je neadekvatnost nekih predloženih mera za poboljšanje za određene tipove zgrada, i prepoznata je potreba za inovacijom metodologije obnove kroz razvoj modela obnove koji bi uzimao u obzir specifične karakteristike pojedinih tipova. Izazov ovog istraživanja je definisanje i testiranje kompleksnog modela obnove, koji uključuje mere za poboljšanje energetske efikasnosti koje proizlaze iz uočenih nedostataka funkcionalnih karakteristika analiziranih tipova, uključujući intervencije na prostornom konceptu zgrada i primenu pasivnih mera za poboljšanje energetske efikasnosti. Nedostaci koje otklanja primena kompleksnog modela obnove mogu biti prepreka za ostvarivanje značajnih energetskih ušteda kroz proces obimne obnove (deep refurbishment). Energetske performanse koje se postižu primenom kompleksnog modela obnove se ispituju i porede sa postojećim performansama 5 karakterističnih tipova zgrada izgrađenih tokom predmetnog perioda i performansama koje se ostvaruju primenom modela obnove koji su definisani u sklopu prethodnih istraživanja, koji uključuju standardne mere za poboljšanje (model standardne i ambiciozne obnove). Analize energetskih performansi su sprovedene koristeći dve metode: metodom proračuna potrebne energije za grejanje u skladu sa postupkom definisanim u domaćoj regulativi (potpuno definisan kvazi stacionarni mesečni metod) i metodom termičke simulacije i određivanjem potrebne energije za grejanje i hlađenje, u softveru „Ecotect“. Procenom potrebne energije za grejanje ispituje se učinak predloženih modela kroz obe metode ispitivanja energetskih performansi, dok se procena energije potrebne za hlađenje koja se dobija metodom termičke simulacije uvodi kao dodatni parametar koji ne postoji u trenutnoj domaćoj regulativi, radi procene značaja njegovog uticaja kod analiziranih tipova kuća. Poređenjem performansi ispitivanih modela sa aspekta uštede energije zaključeno je da se performanse koje se postižu primenom kompleksnog modela obnove nalaze u okvirima ili nadmašuju vrednosti koje se postižu primenom ambicioznog modela obnove, uz značajno uvećanje prostornih kapaciteta, materijalne vrednosti zgrade i komfora korišćenja. Čak i kod kompleksnog modela obnove koji ne uključuje uvećanje gabarita, dolazi do istog nivoa ušteda kao kod modela ambiciozne obnove, uprkos slabijem intenzitetu obnove termičkog omotača, što znači da se pasivnim merama energetske sanacije, kao što je promena odnosa strukture omotača u korist delova ka negrejanim prostorima, kao i uvođenjem staklenika, mogu nadomestiti razlike koje nastaju opredeljenjem za manji obim obnove samih pozicija termičkog omotača. Ispitivanjem uticaja različitih faktora od kojih zavise vrednosti proračunate potrebne energije za grejanje zaključeno je da presudan uticaj imaju geometrijske karakteristike, odnosno faktor oblika, što takođe opredeljuje za primenu kompleksnog modela obnove, kojim je nasleđena ograničenja u geometrijskim karakteristikama moguće prevazići. Procenom energije potrebne za hlađenje kod svih ispitivanih modela, zaključeno je da je njen udeo, u odnosu na energiju potrbnu za grejanje, gotovo zanemarljiv, što je u skladu sa karakteristikama ispitivanih tipova kuća, ali i da raste sa unapređenjem termičkog omotača i poboljšanje zaptivenosti kroz obnovu.