Doktorska disertacija se fokusira na istraživanje kako se može poboljšati metodologija planiranja prostornog razvoja javnih službi u Srbiji. Motivacija za izbor ove teme proizlazi iz potrebe za poboljšanjem teorijske osnove planiranja javnih službi i doprinosa uspostavljanju bolje prakse planiranja, što je rezultat prethodnih istraživanja i identifikovanih problema u oblasti javnih službi. Dinamičan razvoj u savremenom svetu, posebno u tranzicionim zemljama poput Srbije, zahteva promene u razvoju discipline planiranja prostornog razvoja javnih službi i istraživanje novih ili prilagođenih radnih modela. Iako postoje široko prihvaćeni i priznati principi zasnovani na teoretskim istraživanjima ili međunarodnim dokumentima, univerzalni modeli prilagođeni praksi ne postoje. Zbog toga je preispitivanje i redefinisanje kontekstualno specifičnih metodoloških alata i dalje izazovan istraživački zadatak. Planiranje javnih službi u Srbiji u dužem periodu karakteriše neadekvatan, kontradiktoran i nezaokružen razvojni okvir koji se našao u procepu između napuštenog normativnog modela planiranja javnih službi u kontekstu planske privrede sa jedne strane, i neoliberalnog, tržišno orijentisanog modela privrede, procesa privatizacije i deplanifikacije uopšte i dezintegracije sistema javnih službi, sa druge strane. Osim urbanističkog/prostornog plana kao proizvoda, nije postojao, a ni sada ne postoji integrišući okvir planiranja i razvoja javnih službi. Problemi su posebno izraženi na lokalnom, primarnom nivou javnih službi, koji se odlikuje veličinom, gustinom i disperzijom u prostoru, ali i neujednačenom prostornom distribucijom. Delimično centralizovan sistem u domenu planiranja i finansiranja javnih službi na republičkom nivou, u fazi je urušavanja. Uzrok ovakvog stanja leži u neadekvatno vođenim politikama i nedefinisanim ciljevima i kriterijumima za prostorni razvoj. Pored toga, evidentan je problem prostorne neosetljivosti u ovom domenu, kao i slabo uključivanje prostorno-fizičkog aspekta planiranja i drugih bitnih uticajnih faktora (Mitrović, 2006). Posmatrajući celokupno postojeće stanje planiranja i razvoja javnih službi u Srbiji, u ovakvoj situaciji teško je prepoznati neku dugoročnu politiku njihovog prostornog razvoja, te su promene u odnosu na dosadašnji način planiranja neophodne. One bi trebalo da podrazumevaju održiv, fleksibilan pristup planiranju koji obezbeđuje prilagođavanje lokalnim i regionalnim karakteristikama područja za koje se planira. Glavni predmet istraživanja jeste promena obrasca i načina planiranja javnih službi u zavisnosti od konteksta koji čine sa jedne strane koncept socijalne održivosti i socijalna prava, jednakost, pravednost i socijalna kohezija, a sa druge strane - praksa planiranja javnih službi u svetu i u Srbiji. Javne službe predstavljaju zajednički imenilac za sve navedene oblasti, stvarajući arenu u kojoj se one prelamaju, prožimaju, isključuju ili dopunjavaju. Novije tendencije u urbanističkom planiranju, kao što je održivo planiranje, ali i tržišni uslovi i u razvoju gradova i teritorija danas u Srbiji nužno usmeravaju istraživanje u pravcu lokalno specifičnog. Dosadašnja istraživanja su ukazala na male ili nikakve mogućnosti prenošenja evropskih i drugih iskustava u domenu primene obrazaca održivog planiranja, s obzirom na ekonomsko, društveno, političko i posledično, prostorno nasleđe srpskih gradova. Sa druge strane, oskudna je istraživačka građa koja se odnosi na uspostavljanje veze između socijalne jednakosti i pravednosti, kao i koncepta socijalne kohezije sa planiranjem javnih službi. Stoga je naučni doprinos doktorske disertacije definisanje mogućnosti primene principa održivog razvoja na temeljima integrativnog pristupa sa ciljem uspostavljanja veze prema utvrđenim setu vrednosti, uz istovremeno definisanje odnosa prema tranzicionim uslovima. U delu istraživanja koje se odnosi na operacionalizaciju iznetih teorijskih postavki i principa planiranja prostornog razvoja javnih službi, rad se fokusira na izbor metodoloških alata i definisanje kriterijuma i indikatora, kao i definisanje okvira unapređenog modela planiranja, primereno praksi urbanističkog/prostornog planiranja u Srbiji. Rezultati treba da nedvosmisleno odražavaju lokalne karakteristike urbanog područja i time ga čine posebnim u smislu određivanja strategije i koncepta urbanog razvoja. Njihova primena je prikazana u okviru studija slučaja konkretnih istraživačkih područja u različitim sredinama u Srbiji.