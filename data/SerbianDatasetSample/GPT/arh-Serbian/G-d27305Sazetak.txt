Pitanje centralne važnosti o ulozi tipo-morfologije u novim konceptima stambenih urbaniteta Beograda se razmatra kroz problematiku identifikacije specifičnih primera izgrađenih stambenih sredina. Kompleksnost teme zahtevala je kreiranje posebne, višedimenzionalne metodološke platforme - kompozita - koja obuhvata superponirane tipo-morfološke i tipološke analize, kao i komparativno-teorijske i složene arhitektonsko-urbanističke analize. Metodološki pristup rezultirao je definisanjem ključnih kriterijuma vrednovanja, omogućivši identifikaciju i dalje istraživanje najranijih realizacija modernizovanih stambenih urbaniteta. Analizom kolektivnih naselja Beograda iz tog perioda, nedvosmisleno je utvrđeno da samo urbaniteti Julino brdo (1966-1970) i Blok 19a (1975-1982), oba dela autorskog tima Lojanica, Cagić, Jovanović, ispunjavaju svih jedanaest definisanih kriterijuma novih stambenih koncepta. Stoga su oni detaljno razmatrani kao studije slučaja. Rezultati ovako analiziranih novih stambenih urbaniteta Beograda su dopunjeni analitičkim prikazima tri dodatna, relevantna istraživačko-studijska projekta u završnom delu istraživanja. Ključno istraživačko usmerenje, fokusirano na ispitivanje vrsta odnosa između slobodnih javnih prostora i stambenih objekata naselja, otkrilo je - isključivo u primerima urbaniteta Julino brdo i Blok 19a - jasne motive generisanja ukupne stambene strukture iz dinamičkih potencijala hijerarhije stepenovanih spoljnih arhitektonskih prostora, kao načina suštinskog preispitivanja mogućnosti inovirane urbane matrice u formiranju kompaktnijih, pravih gradskih četvrti. Njihova efikasnost je postepeno razvijana kroz remodelovanje stambene tipologije - poetskim otkrivanjem memorijalnih kapaciteta stanogradnje, koje su negirane modernizmom, u stvaranju jedinstveno prepoznatljivog, ne-generičkog identiteta novostvorenog mesta, što je rezultat etički-vrednosno i kvalitativno promenjenih projektantskih pristupa. Disertacija naglašava ključnu važnost naučno-istraživačkih metodologija, zasnovanih na doslednosti teorijskih razmišljanja o složenosti izazova prostornih problematika - i u oblasti projektovanja. Kontinuitet projektantskih interesa i težnji autora - ključan je za formiranje novih koncepta stambenih urbaniteta.