Teorijska proučavanja pejzaža, kao inherentne odlike ljudskog društva, u zapadnoj civilizaciji javljaju se početkom Renesanse. Kraj osamnaestog veka obeležava stvaranje geografskog diskursa posvećenog objašnjenju interaktivnog odnosa između ljudskog društva i okruženja. Karl Ortvin Sauer (Carl Ortwin Sauer) u eseju „The Morphology of Landscapež [Morfologija pejzaža] 1925, definisao je kulturni pejzaž (engl., Cultural Landscape) kao proizvod delovanja kulture, odnosno kulturne grupe kao izvršioca, na prirodu, koja je medij. Kulturni pejzaž nastaje, kako piše Sauer, razvojem jedne kulture na određenom prostoru, ili smenom različitih kultura: kulturni pejzaž oblikovan je iz prirode, ljudskom delatnošću. Evolucija geografskih istraživanja tokom devetnaestog, i naročito dvadesetog veka, dovela je do diversifikacije pristupa u proučavanjima kulturnog pejzaža, ali i urbanog pejzaža, kao jednog njegovog vida: od kraja sedamdesetih godina dvadesetog veka pojavljuje se značajan broj naučnih studija u oblasti arhitekture i urbanizma, koje su nastale kao proizvod istraživačkog interesovanja za pojam predela, do tada uglavnom proučavanog u okviru geografskog diskursa. Ova doktorska disertacija bavi se, u širem smislu, urbanističkom istorijom Beograda u devetnaestom veku, od poslednje decenije osamnaestog veka do početka Prvog svetskog rata. Osim što su u tom periodu višestruko porasli neki od kvantifikativnih pokazatelja urbanizacije, kao što su, između ostalih: broj stanovnika, gustina naseljenosti, površina gradskog područja, broj regulisanih gradskih saobraćajnica, u poslednjih 25 godina proučavanog perioda, došlo je i do kvalitativnog skoka urbanog razvoja Beograda, odnosno formiranja infrastrukturnih sistema koji do tada u istoriji grada nisu postojali, kao što su: električna gradska rasveta, moderni vodovod i kanalizacija, električni tramvaj. U kvalitativnom smislu, navedeni komunalni sistemi su korespondirali stepenu razvoja modernih gradova industrijskih društava, u istom periodu. Tema ovog rada je arhitektonsko-urbanistički aspekt transformacije Beograda, koja se dogodila u devetnaestom veku. Istraživačka pitanja, definisana u domenu ispitivanja nastajanja modernog urbanog pejzaža, ovde su podeljena u nekoliko osnovnih grupa i odnose se na: 1.) aktere promena (ko su nosioci ekonomske i političke moći koja transformiše grad, ko su investitori stambenih, privrednih, komercijalnih i objekata kulture, ko su autori arhitektonskih objekata i urbanističkih planova), pored toga i 2.) definiciju područja ostvarene transformacije, odnosno konkretne obime prostornih zahvata izražene kroz merljive i uporedive podatke, kao i 3.) odlike tranformacionih procesa u kojima se grad menja (kakva je priroda i poreklo ovih procesa, da li su u pitanju planirani postupci i utvrđene procedure ili slučajni sled događaja, kakva je razmera i međusobni odnos ovih tokova). Primarni cilj istraživanja je analiza uzročno-posledičnih činilaca procesa transformacije Beograda u devetnaestom veku, koju sprovodimo kroz ispitivanje arhitektonsko- urbanističkih prostornih aspekata transformacije urbanog pejzaža u kontekstu smene dominantnih kultura i društvenih uređenja. Prema tome, u ovom radu ključna je analiza transformacije urbanog pejzaža Beograda u devetnaestom veku. To je proces koji se odvijao uporedo s promenama društvenih, ekonomskih, kulturnih i privrednih pokazatelja razvoja grada, i kroz smene organizacionih oblika gradskih i državnih vlasti, u kontekstu istorijskih događaja. Društvena struktura Beograda u toku devetnaestog veka bila je znatno izmenjena u odnosu na sliku socijalnih odnosa s kraja osamnaestog veka, i činile su je tri glavne grupe: zajednica Srba doseljenih iz Kneževine Srbije i ostalih krajeva u Otomanskom carstvu, Srbi iz Habzburške, odnosno iz Austro-Ugarske imperije, i predstavnici postojeće trgovačke i zanatlijske zajednice Beograda, koju su činili uglavnom Cincari i Grci, kao i Turci, Srbi, Jevreji, Jermeni, i drugi, koja se stvarala tokom prethodnih stoleća. U istorijskoj transformaciji grada u devetnaestom veku, ove tri najbrojnije grupe stvorile su amalgam nove gradske kulture, koja je odslikavala i tokove političkih previranja u Beogradu i Srbiji. U vremenskom okviru u kojem proučavamo beogradski pejzaž, uočeno je nekoliko faza njegove transformacije. Prva faza je inicijalni period procesa, 1791-1815, u kojem su naznačeni počeci transformacije grada. Druga faza je trajala do 1867. godine i treća, poslednja faza procesa trajala je od 1867, do Prvog svetskog rata. Transformacija urbanog pejzaža Beograda ispitana je u ovom istraživanju kroz transformaciju nekoliko arhitektonsko-urbanističkih aspekata, prostornih indikatora izmenjenog stanja: a.) granicu grada (definisanje i izmeštanje linije gradskog atara i rejona), b.) prirodnu sredinu (promenu namene zemljišta, transformaciju odnosa grada i okoline, način i obim formiranja zelenih prostora u gradu, zastupljenost i vrste privatnog i javnog zelenila u gradu), zatim v.) izgrađenu sredinu odnosno: urbanu regulaciju (transformaciju veličine, oblika, funkcionalnih karakteristika i međusobnih odnosa parcele, ulice, bloka), kao i komunalne infrastrukturne sisteme i sanitarnu opremljenost grada (pripremu i izgradnju sistema vodovoda i kanalizacije, instaliranje gradske rasvete, uspostavljanje gradskog saobraćaja, uspostavljanje telegrafskih i telefonskih komunikacija, organizovanje gradskih sanitarnih službi). Prikupljanjem, klasifikacijom i analizom relevantnih podataka o transformaciji Beograda u naznačenom periodu, komparacijom njihovih kvalitativnih odlika i karakterističnih merljivih izraza tokom definisanog vremenskog okvira, u kontekstu urbanističkog razvoja grada sagledavanog kroz primarne izvore (plansku i kartografsku dokumentaciju, fotografije, arhitektonske i urbanističke projekte, zakone, teorijske i kritičke studije u oblasti arhitekture i urbanizma i društvenu hroniku grada iz posmatranog perioda) ‒ glavni tok istraživanja usmeren je ka određivanju obima ostvarenih promena, identifikaciji najvažnijih aktera i događaja u okviru procesa, i uspostavljanju relacija među njima. Glavne teorijske i metodološke postavke proučavanja zasnivaju se, u širem smislu, na unitarnoj teoriji i nauci o prostoru, Anri Lefevra (Henri Lefebvre), kako je obrazložena u uvodnom delu knjige La production de l'espace [Proizvodnja prostora], 1974. Osim toga, kao teorijski okvir rada usvojeno je i Lefevrovo proučavanje urbanog fenomena objavljeno u knjizi, La Rčvolution urbaine [Urbana revolucija], 1970, kao i esej istog autora o političikom prostoru: „Reflexions sur la politique de l’espacež [Razmišljanja o politici prostora], 1970. Teorijski uvidi o trećem prostoru, koji proizlaze iz Lefevrove unitarne teorije, obrazloženi u knjizi Edvarda Sodže (Edward W. Soja), Thirdspace: Journeys to Los Angeles and Other Real-and- Imagined Spaces [Treći prostor: putovanje u Los Anđeles i druge stvarne i zamišljene prostore], 1996, polazište su sagledavanja transformacije urbanog pejzaža u istorijskom okviru i kroz postavke o simultanoj prostornosti (spatiality), istoričnosti (historicality) i društvenosti (sociality) odvijanja ljudskih aktivnosti. U disertaciji su izrazi transformacije beogradskog pejzaža u fazama prikazani kroz arhitektonsko-urbanističke aspekte različitih nivoa prostornosti, odnosno u nivoima koji odgovaraju različitim stepenima ostvarenja transformacije, kroz opaženi (percieved), zamišljeni (concieved) i življeni (lived), odnosno treći prostor. Uži teorijski okvir ove disertacije određen je kroz definiciju i teorijsko razmatranje kulturnog pejzaža, koje je dao Karl Sauer, odnosno u uvidima o transformaciji prirodne sredine kroz ljudsko dejstvo u prostoru. Osim toga, proučavanje u radu zasnivamo na pitanjima uključivanja Beograda u „prostor cirkulacijež šire teritorije, koji Mišel Fuko (Michel Foucault) definiše u sklopu „dispozitiva bezbednostiž i drugih teorijskih razmatranja stvaranja moderne „države upravljanjaž, u knjizi Sčcuritč, territoire, population: Cours au Collège de France, 1977-1978 [Bezbednost, teritorija, stanovništvo: predavanja na Kolež de Fransu, 1977-1978], 2004. Uži teorijski okvir disertacije čini takođe i proučavanje različitih komponenata sagledavanja i stvaranja složenog fenomena pejzaža, kao i urbanog pejzaža, i tumačenja istorije urbanog pejzaža. U ovom istraživanju, pored ostalih, primenjuje se metod istorijske interpretacije uvida stečenih u domenu arhitektonskih i urbanističkih studija prostora. Istraživanje je pokazalo da je u Beogradu došlo do transformacije urbanog pejzaža tokom devetnaestog veka, i da je proces u najvećoj meri vođen paradigmom modernog evropskog grada, od strane nosilaca političke i ekonomske moći i u zakonitostima kapitalističkog razvoja države i smena društvenih uređenja. Osim toga, jedan od pravaca aktivnosti čiji je rezultat bio transformacija beogradskog pejzaža, nastao je dejstvom koje na prostor vrši kompleksni sistem društva u celini. Beograd se u devetnaestom veku transformisao prema modelu modernog kapitalističkog grada, i u tom smislu su, u poslednjoj fazi posmatranog perioda naročito, ispoljene negativnosti ovog razvoja, kao što je, na primer, stambena beda, nedostatak zelenila u gradu, nedovoljna komunalna opremljenost grada u odnosu na prostornu raspodelu stanovnika, zatim pojava zaraznih bolesti čiji su uzrok prethodno navedene karakteristike urbanog razvoja, i slično. S druge strane, u Beogradu nije bilo, kao tokom urbanizacije velikih industrijskih gradova Evrope u devetnaestom veku: drastične stambene bede, epidemija zaraznih bolesti koje ona uzrokuje, revolucionarnih pobuna siromašnih slojeva društva i stalne mogućnosti eskalacije nezadovoljstva gradske sirotinje. Istraživanje u okviru disertacije, pokazalo je takođe da se transformacija urbanog pejzaža Beograda u periodu devetnaestog veka desila u domenu arhitektonske i urbanističke kulture, koju su karakterisali, pored transformisanih izraza izgrađene gradske sredine, i intelektualni i duhovni izrazi ovog procesa, među kojima i stvaranje novog „življenogž, trećeg prostora. Pitanja kojima se ova disertacija u najvećoj meri bavi odnose se na razmatranja značaja izražavanja kulturnih praksi u prostoru, u procesu transformacije urbanog pejzaža od otomanskog do evropskog, odnosno kapitalističkog grada. U tom smislu, otvaramo i nova istraživačka pitanja o urbanom pejzažu Beograda, odnosno mogućim tumačenjima njegovih transformacija u vremenu.