U pregledu stručnih, naučnih radova u oblasti energetske efikasnosti zaključeno je da se mnoga istraživanja odnose uglavnom na stambene objekte. I pored nastojanja države i stručne javnosti da se situacija unapredi u tom kontekstu na terenu i dalje nisu primetni značajni pomaci. U Srbiji do danas ne postoje istraživanja koja bi detaljno dala analizu energetskih performansi sportskih objekata u eksploataciji. Deo ovog rada je upravo analiza energetske efikasnosti značajne grupe sportskih objekata- univerzalnih sportskih dvorana određenog kapaciteta u okviru sportskih centara koje su najzastupljenije na području Beograda i u Srbiji. Osnovno istraživačko pitanje je koje mere se mogu preduzeti kako bi se ovi objekti unapredili u energetskom smislu. Istraživanjem treba dati osnovne smernice za mere unapređenja korišćenja toplotno izolacionih materijala na termičkom omotaču objekta kao i primene pasivnih mera. Predmet istraživanja doktorske disertacije je ispitivanje strategija, tehnika i mogućnosti za ostvarivanje optimizacije energetskih performansi u procesima sanacije univerzalnih sportskih dvorana u sportskim centrima kao i teorijska i analitička provera podobnosti različitih primenjenih mera u skladu sa postojećim propisima i propisanim uslovima komfora za ovu vrstu objekata. Rezultati ovog istraživanja mogu naći direktnu primenu u sanaciji sportskih objekata u cilju ostvarivanja energetske uštede uz uslov minimiziranja intervencija, dakle imajući u vidu isplativost predloženih mera unapređenja što predstavlja predlog za neka dalja istraživanja. Rezultati imaju praktičnu primenu jer su istražene mere unapređenja u cilju energetske optimizacije postojećih sportskih objekata i predstavljaju realnu situaciju. iii Kroz računarske simulacije ponašanja referentnih modela pored pojedinačnih i paketa mera unapređenja, prikazanih kroz usvojenu metodologiju, analizirane su i opcije integracije sistema održive energije. Za simulacije primene pasivnih i aktivnih strategija korišćen je softverski paket IES VE Integrated Environmental Solutions Virtual Environment.