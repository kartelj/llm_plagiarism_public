Istraživanje se odnosi na ispitivanje mogućnosti procesnog urbanog dizajna da ostvari integraciju različitih interesa i vrednosti u održivoj urbanoj regeneraciji. Procesni urbani dizajn je okarakterisan različitim međuzavisnim dimenzijama: subjektivno-imaginativnom, socijalno-komunikativnom, interdisciplinarnom i tehničko-tehnološkom. Socijalno komunikativna dimenzija otvara pitanje mogućnosti upotrebe njegovih ostalih dimenzija za prevazilaženje prepreka u otvorenoj komunikaciji, značajnoj za integraciju vrednosti i interesa u procesu urbane regeneracije. Moja osnovna pretpostavka je da višedimenzionalni proces urbanog dizajna može ostvariti veću verovatnoću konsenzusa između različitih aktera i interesnih strana u urbanoj regeneraciji. To se naročito odnosi na afirmaciju postojećih kulturno-istorijski vrednih urbanih celina kao i na kreiranju novih ambijentalnih vrednosti u devastiranim urbanim celinama bez izrazitog kulturno-istorijskog značaja. Predmet istraživanja je proces urbanog dizajna kroz ispitivanje njegove prirode, faza, elemenata i tehnika, koji su funkciji održive urbane regeneracije. Urbani dizajn ću istraživati kao proces koji integriše prostorno-fizičku, tehničko- tehnološku, ekonomsku, sociološku i envajormentalnu dimenziju urbane regeneracije. Na taj način predmet istraživanja će biti razmatran kao polje u kojem se ostvaruje horizontalna i vertikalna integracija vrednosti. Upravo ova vrednosna integracija opredeljuje i definiše globalni i lokalni identitet urbane regeneracije. U radu ću dominantno baviti problemom afirmacije i definisanja ambijentalnih vrednosti u procesu urbanog dizajna. Ambijentalne vrednosti u istraživanju predstavljaju predmet urbane regeneracije Na teorijskom nivou problem se razmatra u odnosu na dve dominantne paradigme u urbanom odlučivanju: racionalnu i kolaborativnu. Na širem, filozofskom nivou, problem je u polju heuristike i odnosi se na relativizaciju postojanja univerzalne racionalnosti, samim tim i vrednosti. U ovoj poziciji problem prepoznajem u integraciji paralelno prisutnih, legitimnih tipova subjektivizacije realnosti, odnosno individualnih slika sveta i subjektivizacije prostorno vrednih činioca urbanog prostora. Na pragmatskom nivou problem se odnosi na istraživanje dominantne discipline koja se bavi urbanom regeneracijom na relaciji urbanog planiranja i dizajna. Ono je opravdano protivurečnim procesima globalizacije kao i značaju afirmacije i kreiranja lokalnog i globalnog identiteta. Vodeće istraživačko pitanje odnosi se na mogućnost integracije racionalne i kolaborativne paradigme u afirmaciji nasleđenih i kreaciji novih ambijentalnih vrednosti u procesu urbane regeneracije. Ono otvara novo pitanje dominantne discipline koja omogućava ovu vrstu integracije, razvijajući višedimenzionalni identitet prostora. Relevantnost istraživačkih pitanja je u aktuelnosti i značaju teme, odnosno mrežnom odnosu lokalnih i globalnih identiteta u kreiranju urbanog prostora, riziku i neizvesnosti društvenog i urbanog konteksta. Pretpostavka je da činioci problema integracije predstavljaju prepreke za otvorenu komunikaciju u procesu komunikativne akcije. Ova pretpostavka opredeljuje tezu istraživanja da procesno orijentisani urbani dizajn može stvoriti uslove za otvorenu komunikaciju uspostavljanjem kreativnog i umetničkog miljea, kroz definisanje dinamičkog modela procesa. U tom smislu polazna istraživačka hipoteza je da procesno orijentisani urbani dizajn ostvaruje viši nivo integracije i veći kvalitet regeneracije. Odnosno da se viši nivo integracije ostvaruje se kroz uspostavljanje kreativnog miljea kao instrumenta komunikativne akcije. Stoga pretpostavljam da je moguće formirati model procesa urbanog dizajna koji će integrisati različite tipove racionaliteta u novu univerzalnost. Ciljevi istraživanja se odnose na: (1) Definisanje uslova i principa pod kojima je moguće ostvariti integraciju kulturno-istorijskih i novokreiranih ambijentalnih vrednosti i interesa aktera u procesu urbane regeneracije; (2) Definisanje činioca ambijentalnih vrednosti u višedimenzionalnom procesu urbanog dizajna; (3) Definisanje odnosa urbanog dizajna, urbanog planiranja i urbane regeneracije; (4) Modelovanje integralnog procesa urbanog dizajna u procesu urbane regeneracije; (5) Definisanje karakteristika takvog modela; (6) Definisanje uslova po kojima takav model funkcioniše. Očekivani rezultati istraživanja pretpostavljaju: (a) Sistematizaciju postojećih teorija, stavova i konceptualnih pristupa u urbanom dizajnu, planiranju i urbanoj regeneraciji; (b) Formiranje preporuka za korišćenje integralnog modela urbanog dizajna; (v) Pregled mogućih tehnika za integraciju različitih vrednosti i interesa u procesu urbane regeneracije; (g) Definisanje aparata za odabir integralnog procesa urbanog dizajna u odnosu na raznovrsnost konteksta urbane regeneracije. Primenljivost rezultata je u razvoju urbanističke teorije i prakse u oblasti urbanog dizajna i urbane regeneracije na lokalnom nivou u procesima integracije Srbije u EU. Svrha istraživanja je u: sistematizaciji različitih teorijskih i konceptualnih pristupa u urbanom dizajnu, planiranju i urbanoj regeneraciji; preporukama za odabir procesa urbanog dizajna u različitim kontekstima urbane regeneracije; pregledu tehnika za vođenje procesa urbanog dizajna i opisivanju aparata za odabir takvog procesa u različitim urbanim kontekstima. Metod istraživanja se na teorijskom nivou zasniva na komparativnoj analizi različitih teorija urbanog odlučivanja, planiranja i dizajna koje su u domenu racionalne i kolaborativne paradigme. Komparaciju ću vršiti u odnosu na paradigmatske prednosti i nedostatke u procesu kreiranja ambijentalnih vrednosti i održivog urbanog prostora. Kao ishod teorijskog i šire filozofskog razmatranja definisaću polazni model procesa urbanog dizajna za njihovu integraciju. Na pragmatskom nivou metod se zasniva na analizi tri primera (višestrukoj studiji slučaja) koji se razlikuju po svom prostornom obuhvatu i prirodi procesa regeneracije. Upravo ova različitost jeste put za proveru otvorenosti i dinamičnosti polaznog teorijskog modela u odnosu na promenljivost urbanog konteksta, kao i za verifikaciju polaznih hipoteza. Na taj način ću biti u mogućnosti da definišem opšte principe na kojima se zasniva proces integralnog urbanog dizajna u urbanoj regeneraciji. Višestruka studija slučaja predstavlja osnov za verifikaciju polaznih hipoteza i funkcionalnosti teorijski pretpostavljenog modela, odnosno za proveru konceptualnih postavki na kojima je počivalo njegovo generisanje.