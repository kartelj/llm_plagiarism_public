Ovaj rad predstavlja prilog razvoju metodologije arhitektonskog projektovanja i bavi se proučavanjem adaptivnih principa u koncepciji i realizaciji arhitektonskih modela. Danas konceptualni okvir „adaptivna arhitektura“ obuhvata prostorna okruženja, koja su namenski projektovana tako da se mogu prilagoditi promenljivim potrebama korisnika i klimatskim uticajima iz okruženja. Pristup teži postizanju bolje funkcionalnosti prostora i efikasnije upotrebe energije, koja je neophodna za njegovo korišćenje. Upravo zato, ovaj naučni rad je usredsređen na razjašnjenje uloge adaptivnih principa u arhitektonskom projektovanju. Međutim, to čini sa stanovišta koje prethodi uvođenju i primeni novih tehnologija u građevinskoj industriji ˗ odnosi se na utvrđivanje projektantskih strategija i alata, koji istovremeno omogućavaju i zahtevaju aplikaciju inovativnih tehničkih rešenja. Razmatranje adaptivnih principa tokom procesa projektovanja, u okvirima ove studije, nije neophodno uslovljeno primenom građevinskih rešenja, koja omogućavaju transformaciju prostora, ali ne isključuje promenljivost izgrađenog okruženja. Rad istražuje ulogu pojma adaptivnosti, koja se prvenstveno odnosi na koncepciju složenih prostornih organizacija, struktura i okruženja, i implicira promenljivost tokom procesa arhitektonskog projektovanja, pre nego promenljivost realizovanih arhitektonskih projekata. Rad je podeljen u dva dela: prvi je teorijski, zasniva se na metodi logičke argumentacije i bavi se analizom i sistematizacijom saznanja o tri različita, ali komplementarna vida modelovanja ˗ analognog, performativnog i prototipskog. Drugi deo je praktičan, konsistentno je dokumentovan i zasniva se na istraživanju kroz projekat i obuhvata proces koncepcije i realizacije serije prototipskih modela. Rad ima eksperimentalni karakter, i objedinjuje istraživački i edukativni rad. Okosnicu istraživanja čini niz projektantskih radionica, na kojima je učestvovalo približno osamdeset studenata sa Arhitektonskog fakulteta Univerziteta u Beogradu, gostujućeg programa Arhitektonske asocijacije iz Londona i drugih škola arhitekture. Kao I polazište istraživanja kroz projekat, postavljena su dva teorijska modela, koji na različite, ali povezane načine sugerišu uspostavljanje organizacionih matrica, koje se ne zasnivaju na geometrijskim principima i centralnim uređenjima, već na međusobnim odnosima njihovih konstitutivnih elementa. Interpretacija teorijskih modela „Polja“ (Allen, 1997) i „Mreže“ (Wigley, 2001) je data u okviru postavke istraživanja kroz projekat, a zatim je formiran jedan problem istraživanja, koji glasi: kako projektovati, tako složene i promenljive prostorne organizacije, strukture i okruženja? Formirana je pretpostavka da upravo adaptivni principi omogućavaju primenu projektantskih alata, koji su neophodni da bi arhitekta mogao da sagleda i primeni ovakve ideje. Kao rezultat nastaje strategija projektovanja prostornih organizacija i struktura, koje karakteriše sposobnost stalnog rasta i kapacitet samoregulacije u odnosu na promenljive uticaje iz okruženja.