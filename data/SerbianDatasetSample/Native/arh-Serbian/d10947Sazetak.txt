Disertacija je nastala kao nastavak istraživanja i magistarske teze “Valorizacija modernističke baštine, na primeru stambene arhitekture Beograda od 1947. do 1967. godine u Beograduž, odbranjene na Arhitektonskom Fakultetu Univerziteta u Beogradu, 2006.godine. Tokom dugogodišnjeg istraživanja naučne literature u oblasti tehnologije, projektovanja, istorije moderne arhitekture Beograda, kao i višegodišnjeg posmatranja i rada u oblasti projektovanja stambenih i drugih objekata, izvođenja, rekonstrukcijama zgrada, često rađenih u prefabrikovanim sistemima, napravljena je selekcija materijala, i izvršena valorizacija arhitektonskih ostvarenja, koje svojim karakteristikama, zasigurno obeležavaju epohu u kojoj su nastala. Košićena je istoriografska metodologija istraživanja. U radu se postavljaju hipoteze, ciljevi istraživanja, i sažeto predstavlja veoma kompleksna epoha koja je predmet istraživanja, kroz socio-kulturološki, tehnološki, i ekonomski aspekt. Vrednovanje moderne stambene arhitekture Beograda zasnovano je na metodološkim principima koji se, čini se svojom uspešnom primenom u praksi u mnogim zemljama, nameću kao relevantni i oni su dali smernice za formiranje odgovarajućih kriterijuma za vrednovanje. Svojevrsni doprinos rada je u razvoju metodologije vrednovanja moderne kulture uopšte. Posebna pažnja se poklanja društvenim okolnostima u kome je takva masovna produkcija nastala i razvijana. Analiza drušvenih kretanja, političkih prilika, kao i demografskih pokazatelja, migracija stanovništva, i privrednog razvoja ukazuje na određene vrednosti koje je proučavani period negovao i promovisao. Analiza stambenih politika pokazala je da su one uzročno-posledično povezane sa razvojem sistema prefabrikovane gradnje, generalno idejama masovne stambene izgradnje, i realizacije velikih stambenih naselja. Kroz rad se razmatra nekoliko važnih pitanja u oblasti stambene izgradnje – da li postoji mogućnost definisanja tj. izdvajanja oblika koji reprezentuju određeni politički metod; zatim, da li bi moderna arhitektura izgledala drugačije da su stambene politike funkcionisale na drugi način; i – na koji su način prefabrikovani industrijalizovani sistemi upotrebljivi u savremenoj socijalnoj stambenoj izgradnji. Pored toga, u radu se razmatra tema – da li se za određene tipove naselja i određene društvene grupe može vezati konkretan tip prefabrikovanih sistema stambene gradnje. U jednom delu rada, daje se pregled tadašnjih tendencija u savremenim umetničkim praksama, pre svega u srodnim oblastima vajarstva, slikarstva i drugih likovnih umetnosti, ali i u masovnoj kulturi, koju su konzumirali korisnici stambenih prostora. U radu se povlače paralele i nudi se odgovor na pitanja da li se u prefabrikovanoj izgradnji prepoznaju oblici savremenih umetničkih izraza. Zahvaljujući razmeni informacija i otvaranju prema svetu, neosporan je izvesni uticaj iz inostranstva, koji je na različite načine dolazio u tadašnju Jugoslaviju. Uticaj, praktično razmena informacija vršena je preko razmene literature, naučnih i stručnih knjiga i časopisa, prevođenja tekstova stranih autora, kao i povremenih izložbi savremenih slikara i arhitekata koje su organizovane u Beogradu. Pored toga, nisu bila retka stručna usavršavanja i studijska putovanja u inostrane akademske centre. Stambene politike nisu imale kontinuitet, i nisu bile dugog trajanja, nego su se vremenom menjale, te je u razmatranom periodu nekoliko puta došlo do uzročno- posledičnih promena na drugim poljima. To je uticalo na promene odnosa između aktera – investitora, građevinskih direkcija, veliih preduzeća, i kupaca (radnih organizacija, sindikata, lokalnih i republičkih vlasti i institucija sistema). U radu se razdvajaju uticajni faktori i pravi paralela sa lokacijama stambenih naselja kroz analizu aktera – onih koji su gradili i – onih za koga su naselja bila projektovana i građena. Tako se dolazi do izvesnih zaključaka odnosa šire centralne zone prema perifernim naseljima Beograda i tumači tema socijalne segregacije. Zahvaljujući masovnoj stambenoj izgradnji, i velikom broju sistema i primera, urađena je i predstavljena detaljna tipologija, s tim da se na pojedine naučne studije, konkurse, i kataloge posebno skrenula pažnja, jer su u izvesnom smislu predstavljali prekretnicu u praksi. Ključni deo rada predstavlja deo posvećen valorizaciji izabranih primera. U delu o tipologijama, uvodi se diskusija o slobodnim prostorima gde su na nivou novoformiranih, ali i starih formiranih gradskih blokova poništavane parcele. Ovaj urbanistički pristup nedvosmisleno se povezuje sa društvenim odnosom prema temama i problemima svojine, i odnosa privatnog i javnog prostora. U tekstu se objašnjava pojava – kako i zašto varira odnos jedne urbanističke strukture, i – kako prefabrikacija utiče na urbanističku celinu, da li se broj varijantnih rešenja organizacije bloka povećava ili smanjuje. Na nivou arhitekture stambene zgrade, ovaj uticaj se razmatra detaljnije, i objašnjava se kako prefabrikacija utiče na odnos funkcionalnih celina i zona u stambenoj jedinici. Takođe, posmatraju se i odnosi veličina kuhinja i broja soba, i analiziraju tipska rešenja kuhinjsko-kupatilskog bloka u odnosu na generalnu predloženu tipologiju. Daje se pregled – u kom periodu je koji tip stambenih jedinica bio dominantan. Povlači se izvesna paralela sa tradicionalnom organizacijom beogradskog stana karakterističnog po centralnoj prostoriji. Pored upotrebne vrednosti koja je neosporna, govori se o pitanjima spomeničke valorizacije, jer je jedan od dugoročnih ciljeva rada na ovoj temi, upravo inicijativa za institucionalnom zaštitom što više reprezentativnih primera epohe moderne stambene arhitekture u Beogradu. Daju se obrazloženja izabranih primera. U istraženoj objavljenoj literaturi nije mnogo razmatrana tema kriterijuma za valorizaciju moderne i savremene arhitekture, te taj deo rada predstavlja izvesni naučni doprinos, kao rezultat obavljenih istraživanja. Zaključak doktorske disertacije sumira sve osnovne elemente i rezultate obimnog istraživanja. Daje se uvid u osnovne probleme, analiziraju vrednosti, naglašavaju karakteristični primeri i ističu rezultati. Za potrebe doktorske disertacije, u međuvremenu napravljen je opširni katalog, detaljni pregled skoro svih arhitektonskih sklopova(osnova tipskog sprata) i stambenih jedinica izgrađenih u Beogradu u prefabrikovanim industrijalizovanim sistemima (uključujući i potpuno prefabrikovane i delimično prefabrikovane tj.kombinovane realizacije). U okviru zaključnih razmatranja, razrađuje se koncept remodelacije. Takođe, napredak tehnologije i programskih jezika omogućava izradu softvera, koji putem kombinatorike dokazuju veliki broj mogućnosti prostornih organizacija stambenih zgrada, uprkos malom broju definisanih elemenata, zadatih parametrima industrijalizovanih prefabrikovanih sistema. U prilogu rada nalaze se reprezentativne fotografije, i katalozi koji šematski i grafički prikazuju najkarakterističnije primere arhitektonskih sklopova (osnova tipskog sprata) i stambenih jedinica izgađenih u prefabrikovanim industrijalizovanim sistemima.