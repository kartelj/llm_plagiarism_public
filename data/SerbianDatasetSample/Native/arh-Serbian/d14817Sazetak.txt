Proces globalizacije, pokrenut informaciono-tehnološkom revolucijom i smanjenjem cene transporta, promenio je ulogu i poziciju grada. Kao manji entiteti, gradovi su bili fleksibilniji i lakše su se prilagođavali izazovima globalizacije, čime su preuzeli vodeću ulogu u odnosu na oslabljenu državu. Centri nacionalne ekonomije postali su čvorovi kroz koje protiču globalni kapital, informacije i ljudi. Nekadašnji sistem država zamenila je globalna mreža gradova, a gradovi su postali lako zamenljivi i našli su se u poziciji međusobne kompeticije, kao preduslova razvoja i ekonomskog rasta. Vodeći globalni gradovi su oni u kojima je koncentrisana najveća količina globalnog kapitala, političke i društvene moći. Oni se nalaze na vrhu globalnih hijerarhija urbanih centara. Ispod njih gradovi su rangirani u skladu sa pozicijom i značajem na globalnom tržištu. Period posle 80-ih godina 20. veka obeležio je i proces prelaska sa fordističke na postfordističku ekonomiju. U procesu deindustrijalizacije vodeću ulogu u ekonomiji grada preuzeo je napredni uslužni sektor. Kao kriterijum za određivanje pozicije grada u globalnim hijerarhijama urbanih centara najčešće je korišćena koncentracija predstavništava internacionalnih kompanija koje se bave finansijskim uslugama, računovodstvom, marketingom, osiguranjem, pravom i menadžmentom. Istovremeno, postfordistička ekonomija je zahtevala fleksibilno poslovanje, brze promene i prilagođavanja zahtevima, što je inovativnost i kreativnost postavlja u prvi plan. Uspeh proizilazi samo kao rezultat kreativnog procesa. Početak 21. veka obeležili su rast kreativne ekonomije, njeno učešće u ukupnoj globalnoj ekonomiji, udeo u nacionalnim prihodima i prihodima grada, kao i političko prepoznavanje značaja za budući razvoj. Industrije zasnovane na znanju, kognitivnoj obradi informacija i kreativnosti pojedinaca i grupa prepoznate su od strane velikog broja gradskih uprava kao najvažnije za buduću kompetitivnost i globalnu poziciju. Inicijalne nacionalne i lokalne politike koje suse oslonile na značaj kreativne industrije pratio je intenzivan rast broja naučnih radova, među kojima su se izdvojila dva kao najpopularnija. Prvi je zastupao tezu o značaju kreativnog grada, odnosno kreativne gradske uprave i kreativnih rešenja za izazove globalizacije i postfordističke ekonomije. Drugi je naglašavao da je glavni resurs gradova kreativna klasa i da gradovi treba da se koncentrišu da unaprede svoju atraktivnost za ovu grupu. Popularnost koncepata se odrazila na široku primenu u urbanim politikama i strategijama razvoja. Istovremeno, izazvala je i niz kritika, počevši od neutemeljenosti stavova i jednostranosti pristupa, do kritike nerazumevanja konteksta i vremenskog okvira koji je potreban da se razvije kreativni grad. S druge strane, inicijalni koncept je bivao produbljivan i formirani su novi pristupi, koji u prvi plan stavljaju značaj koncentracije kreativne industrije u specijalizovanim klasterima, postojanje kreativnog miljea u gradu, povezivanje nauke i umetnosti, kao i značaj socijalnih veza i poslovnih uslova za koncentraciju kreativne klase. Bez obzira na razmimoilaženje stavova, svima je zajedničko shvatanje da u savremenoj globalnoj ekonomiji vodeću ulogu u razvoju grada imaju kreativna industrija i kreativni pojedinci i grupe. Kreativna industrija i kreativna klasa postali su vodeći elementi globalne kompetitivnosti gradova u 21. veku. Socijalna interakcija koja je moguća samo u gradovima oduvek je rezultovala privlačnošću gradova za kreativne pojedince, stoga ne iznenađuje što se u velikim gradovima koncentriše kreativna industrija. Vodeći globalni gradovi istovremeno su i vodeći centri kreativne industrije. Postoji evidentna korelacija između pozicije u globalnoj hijerarhiji urbanih centara i razvijenosti kreativne industrije i koncentracije kreativne klase u gradu. Procenat učešća u globalnoj razmeni kreativnih dobara i usluga povezan je sa pozicioniranjem grada. Ipak, ovakva korelacija nije stopostotna, i nije kreativna industrija razvijena u jednakom obimu u svim gradovima, pogotovo ne kod onih u nižim rangovima hijerarhije. Ne mogu i ne treba svi gradovi da budu kreativni. Rastući značaj kreativne industrije vidljiv je i u kriterijumima formiranja globalnih hijerarhija urbanih centara, gde se fokus pomera kaoceni uslova koji podstiču inovativnost i kreativnost, kao što su tehnička infrastruktura, koncentracija talenata, broj patenata, ulaganja u istraživanje i razvoj, kvalitet života i sl. U cilju analize uloge koju je koncept kreativnog grada odigrao u unapređenju pozicije u globalnoj hijerarhiji urbanih centara, izvršena je komparativna analiza tri evropska grada koja su unapredila svoju poziciju u periodu od 1986. do 2012. godine. Analizirani su Helsinki, Beč i Budimpešta, čija se globalna kompetitivnost u ovom periodu bazirala na konceptu kreativnog grada. Analizom se zaključilo da je unapređenje pozicije ovih gradova u hijerarhiji nastalo kao posledica razvoja kreativne industrije i klase usled usmerenih aktivnosti grada i spontanog rasta. Osnovni primenjeni principi razvoja bili su formiranje kreativnih inkubatora i klastera, finansijska podrška istraživanju i razvoju, unapređenje obrazovanja, kao i podizanje atraktivnosti urbanih prostora i kvaliteta života u gradu, s ciljem privlačenja kreativne klase. Spontani razvoj se odvijao kroz formiranje kreativnih distrikta. Zaključuje se da se gradovi nisu fokusirali samo na interpretaciju i opredmećenje jednog koncepta, već su se oslanjali na lokalne specifičnosti, trajektorije razvoja i spontani rast kreativne industrije, te kombinovali više različitih pristupa koji su bili adekvatni. Uspeh je proizašao kao rezultat promišljenog delovanja gradske uprave, a ne kao rezultat proste primene predloženih mera istaknutih autora ili kao kopiranje dobrih praksi. Rezultati dobijeni komparativnom analizom odabranih gradova provereni su kroz studiju slučaja Beograda. Pri analizi Beograda uočava se odsustvo primene koncepta kreativnog grada u strategijama urbanog razvoja. Uticaj na ovakvo stanje ima i nedostatak nacionalnih strategija povezanih sa kreativnom ekonomijom. Koncept je prisutan u novijim urbanističkim planovima, ali njegovo sprovođenje kroz urbanističke projekte i realizacije ne postoji. S druge strane, vrlo je uočljiv samostalni razvoj kreativne industrije u Beogradu i spontano formiranje specijalizovanih klastera u određenim delovima grada. Beograd postaje globalno prepoznat upravo po kreativnoj industriji i specifičnom kreativnom miljeu. U doktorskoj disertaciji definisana tipologija pristupa razvoju kreativne industrije i klase služi kao platforma za razvoj lokalno specifičnih metoda grada Beograda. Bira se onaj set mera i pristupa koji najviše odgovara lokalnom kontekstu, istoriji Beograda i već prisutnoj trajektoriji razvoja kreativne industrije. Mere imaju za cilj da ubrzaju i podstaknu dalji razvoj, više nego da nametnu novi sistem. Samo prilagođen set pristupa, uz primenu inovativnih rešenja rezultovaće unapređenjem globalne kompetitivnosti Beograda i pozicije u globalnim hijerarhijama urbanih centara. Doprinos istraživanja je dvojak. Naučni doprinos se ogleda u teorijskom unapređenju razumevanja uloge koju koncept kreativnog grada ima u pozicioniranju u globalnim hijerarhijama urbanih centara. Pored toga, istraživanje metodoloških pristupa razvoju kreativne industrije i kreativne klase unapređuje saznanja o primeni koncepta u strategijama, planovima i efektima na unapređenje pozicije grada. Praktičan doprinos istraživanja odnosi se na evropska iskustva u razvoju kreativnog grada, kao i na iskustva Beograda. Analiza iskustava iz inostranstva doprinosi razumevanju međusobne veze između nacionalnog okvira, lokalnog konteksta i primenjenog seta mera za razvoj kreativne industrije i klase. Ključan praktični doprinos predstavljaju pregled razvoja kreativne ekonomije u Beogradu i redefinisanje pristupa za unapređenje globalne kompetitivnosti uključivanjem koncepta kreativnog grada.