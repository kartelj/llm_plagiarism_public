Pad kvaliteta novoizgrađenog stana srpske stanogradnje evidentan je od raspada Jugoslavije devedesetih godina prošlog veka. Promenom društveno-ekonomskog sistema u Srbiji preduzeća i organizacije, koji su nekada investirali u izgradnju stanova kako bi obezbedili stambeni prostor svojim zaposlenima, nisu više u stanju da nastave sa tom praksom. Urušavanjem ovog sistema organizovanog investiranja, kontrole izgradnje i raspodele stanova, porodice bez stana prinuđene su da individualno obezbede stambeni prostor. Građevinska industrija ušla je u krizni period. Velike građevinske firme sa značajnim graditeljskim iskustvom slabe, a na novoformiranom tržištu stanova pojavljuju se nove manje firme koje su često ujedno i graditelji i investitori, često željni brze zarade. Izostanak organizovane kontrole realizacije stambenih zgrada, od projektovanja do izgradnje, rezultiralo je padom kvaliteta stana. U ovom trenutku pred kupcima stoji težak zadatak sagledavanja dobrih i loših karakteristika stana, kako bi procenili ukupni kvalitet stana koji nameravaju da kupe. Često se u tom procesu donesu pogrešne odluke jer prosečan kupac vidi stvarni kvalitet stana tek nakon duže upotrebe. Pogrešan izbor stana znači i niži komfor stana i lošu unutrašnju klimu stana, koja može negativno da utiče na zdravlje korisnika. Podizanje nivoa kvaliteta stana kod nas nameće se kao imperativ. Od velike pomoći za sagledavanje loših karakteristika stana i mogućnosti unapređenja kvaliteta je i pronalaženje uglednih primera napredne prakse aktuelne stanogradnje, čija se pozitivna iskustva mogu primeniti i kod nas. Jedan od veoma kvalitetnih uglednih primera je I aktuelna holandska stanogradnja. Negujući vlastitu graditeljsku tradiciju u oblasti stanovanja i preuzimajući pozitivna iskustva drugih kvalitetnih svetskih primera holandska stanogradnja dostigla je tokom nekoliko poslednjih decenija nivo kvaliteta na koji se treba ugledati. Komparativnom analizom standarda gradnje i odabranih kvalitetnijih modela stanova u Srbiji i Holandiji sagledane su njihove kvalitativne razlike. Krajnji rezultati ovih analiza predstavljaju definisane neophodne mere i aktivnosti za unapređenje opšteg kvaliteta stana srpske novogradnje. Kao dodatni podsticaj unapređenju kvaliteta stana naše novogradnje uz ovo istraživanje osmišljen je metod vrednovanja opšteg kvaliteta stana, koji će potencijalnom kupcu omogućiti bolje upoznavanje sa kvalitetom stana koji namerava da kupi. Krajnji rezultat ovog metoda vrednovanja je pasoš opšteg kvaliteta stana, koji izdaje nezavisni procenitelj i koji treba da bude neophodan dokument uz svaki stan koji se prodaje. Pasoš opšteg kvaliteta stana na jednostavan i svakom kupcu razumljiv način pruža ključnu informaciju o sveukupnom kvalitetu stana i usmerava kupca na kupovinu stana višeg kvaliteta. Veća potražnja za kvalitetnijim stanovima prinudiće velike investitore i graditelje da se usmere ka gradnji stanova višeg nivoa opšteg kvaliteta. Na taj način će se široj populaciji obezbediti stanovi neophodnog komfora i zdrave unutrašnje sredine i poboljšati naš stambeni fond.