Dosadašnje sociološke i antropološke klasifikacije oblika društvenosti susedstvo svrstavaju u zajednice. Imajući u vidu da se u srpskom govornom jeziku za takav oblik susedstva koristi termin komšiluk, a ne susedstvo, ovaj rad je posvećen ispitivanju finijih nijansi koje razdvajaju ova dva termina i proveri pretpostavke da je susedstvo koncept gradskosti koji se odupire homogenizujućem dejstvu ideje zajednice. Pored definicija zasnovanih na odrednicama topološke blizine i onih koje susedstvo objašnjavaju kao mesto susreta u smislu načina deljenja bliskih, zajedničkih tačaka identiteta, pojam susedstva opisuje se i kao otvoreni skup ili grupna forma. Ovaj rad ispituje tu otvorenost – meru uklapanja i meru izdvajanja grupne forme na primerima susedstva u Beogradu. Cilj razmatranja koncepcija susedstva nije razgraničenje različitih teorijskih pristupa, već da se varijeteti upotrebe ovog pojma uvedu u oblast urbanizma i prošire značenje jednog pojma koji je obeležen nostalgičnim vraćanjem ideji zajedništva i romantiziranju društvenosti zasnovanoj na solidarnosti, plemenitosti i ljubavi za bližnje. Provera teze da susedstvo nije zajednica podrazumeva ispitivanje osnovnog načela zajedništva. Endrju Mason (Andrew Mason) smatra da pojam zajednice spada u „suštinski sporne pojmovež te da nije reč o konfuziji oko značenja koja nastaje usled različitog smisla koji osobe dodeljuju određenom pojmu, već je reč o neslaganju koje izvire iz same prirode pojma (Mason 2000: 1820). Teza da susedstvo nije zajednica uzima u obzir spornost samog pojma zajednica i ispituje relaciju između ova dva pojma čije prirode izmiču konačnom određenju. Drugim rečima, susedstvo je mesto stalnog revidiranja i korekture ideje zajedništva. Za razliku od zajednice za koju važi načelo celovitosti, za susedstvo važi načelo otvorenosti. Ova značajna razlika pokazuje da obrasci susedstva nisu načini organizovanja jedne celine (zaokruženost jedne socioprostorne strukture) već načini priključivanja jednom otvorenom skupu. U prostornom smislu, to nisu načini grupisanja i razdvajanja jedne celine (kolektivne forme) već mogućnosti pregrupisavanja, odmeravanja, dodavanja (priključivanja) i izdvajanja (suspenzije) – to su načini održavanja jednog skupa, odnosno grupne forme, otvorenom. Za rekonceptualizaciju ideje susedstva kao prostorne koncepcije društvenosti značajna su ispitivanja filozofskih i socioloških pitanja društvenosti. Istovremeno, sused je figura koja otvara nove pristupe u promišljanju filozofskog problema drugosti, figura koja donosi različite pristupe u razumevanju sociološkog pitanja društvene kohezije i figura koja upućuje ka novim oblicima političke zajednice i realizacijama ideje grada. Uvidom u različite stepene društvene kohezije (od solidarnosti do atomizacije) izdvojena su sledeća pitanja značajna za mišljenje ideje zajednice na prostornom nivou susedstva: u kojoj meri su veze solidarnosti stvar individualne volje i senzibiliteta, a u kojoj meri nastaju (tek) usled neke pretnje, rizika, ugroženosti? Drugim rečima, da li je u osnovi solidarnosti, odnosno međuzavisnosti koja ljude drži na okupu saosećanje, strah ili sposobnost, umeće udruživanja? Odgovori na ova pitanja se mogu svrstati, uopštavanjem, u tri grupe: veze solidarnosti koje se razvijaju iz saosećanja, savesti i građanske svesti. Ovo istraživanje oslonce nalazi u trećoj grupi odgovora i ukazuje na mogućnosti da se te sposobnosti podstaknu i artikulišu u prostoru, na prostornom nivou susedstva  između ideje kuće i ideje grada. Od posebnog je značaja rekonceptualizacija ideje susedstva u gradovima sa negativnim iskustvom ideje zajedništva. Ovaj rad daje polazište za konstruisanje motiva novog zajedništva – u planu susedstva potrebno je locirati taj minimalni razmak između privatnog i javnog prostora i osmisliti motiv, stimulus da pored partikularnih interesa u tom prostoru susedi vide/uvaže drugog, prepoznaju obaveze prema drugima zarad sopstvenog održanja. Zato su prostori obzirnosti konstitutivni elementi prostorne koncepcije susedstva. Plan susedstva, odnosno norme prostorne i društvene distanciranosti obuhvataju sledeća značenja norme: mera – univerzalno pravilo; umerenost – merilo usklađeno sa okolnostima, odnosno raspoloživim resursima i uslovima okruženja; odmerenost – mera obzirnosti u odnosu na suseda/stranca/drugog koji je u blizini, koji egzistira u blizini ili je privremeno tu. Mogućnosti etičkog delovanja u malim razmerama, u razmaku između direktiva vlasti i svakodnevnih navika stanovnika, locirane su u zoni na koju se smernice plana susedstva odnose. Uzimajući u obzir da susedi oblikuju prostor svoje koegzistencije, u odnosu na norme i običaje ali i karakteristike prostora, mesto zajedničkog prostora nije proizvoljno, zato i jeste predmet sprovedene analize. Smernice ukazuju na pravce realizacije ideje zajedničkog prostora, uz sugestije za odgovornu i obzirnu upotrebu resursa u neposrednoj blizini stambenog sklopa. Zapažanja po pitanju uloga zajedničkih prostora susedstva u stepenovanju individualnih razlika i povezivanju različitih životnih stilova u jedan širi spektar bezbedne koegzistencije zasnovana su na analizi prostornih koncepcija i sprovedenom naučnom ispitivanju (upitnik). Upitnik je koncipiran za potrebe sistematizacije iskustva zajedništva stanovnika Beograda. Pitanja su grupisana prema konceptualnim distinkcijama ideje susedstva i ideje zajednice: blizina (poželjna distanca i regulacija distance), razgraničenje (afiniteti i percepcija granice), motiv udruživanja (interesi i interesovanja), spontana semiologija (anegdote, vizuelni i verbalni izrazi lokalne kulture), građenje razlika (tolerancija i rezultati interakcije vidljivi u prostoru). Tek upoređivanjem rezultata sprovedenog upitnika i konstatacija analize prostorne koncepcije dolazi se do saznanja o profesionalnoj i amaterskoj percepciji ideje zajedničkog prostora i mogućnostima realizacije plana susedstva u Beogradu. Interpretacija odgovora sprovedenog upitnika zahteva ekspertizu sociologa, antropologa i filozofa zbog čega nije sprovedena u okvirima ovog istraživanja. Iniciranje naučnog projekta i nastavak realizacije Projekta arhitektonske akcije u susedstvu u perspektivi je dalje primene rezultata ovog istraživanja. Na osnovu principa odgovornog upravljanja društvenim kapitalom susedstva sistematizovana je interpretacija prostornih obrazaca susedstva u Beogradu. Svaka intervencija u prostoru stambenog sklopa mora uzeti u obzir saznanje o planiranoj i projektovanoj koncepciji prostora predmetnog urbanog sklopa; uvažiti motiv, a ne rezultate amaterskih adaptacija prostora; osmisliti motiv novog zajedništva koji je u funkciji energetske uštede manjih stambenih grupacija. Na osnovu ovih principa, u pojašnjenju smernica za rekonceptualizaciju susedstva u Beogadu sugerisana je upotreba zajedničkog prostora koja pruža mogućnost novog zajedništva stambenih sklopova koji su u stanju atomizacije. Konstruktivistički pristup zastupan u ovom radu usmeren je na iznalaženje mogućnosti za transformaciju zatečenih situacija nasleđenih stambenih sklopova. Transformacija se sagledava u odnosu na koncepte prema kojima su naselja projektovana, a istraživanje se zadržava u ravni (re)konceptualizacije ideje susedstva.