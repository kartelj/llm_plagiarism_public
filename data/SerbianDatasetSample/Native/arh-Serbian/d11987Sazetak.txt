Tezom je predložen nekonvencionalni postupak za projektovanje površinskih konstruktivnih sistema kojim se integrišu geometrijske metode za modelovanje forme i računarske procedure za simulaciju ponašanja struktura. Predloženi postupak je u formi morfogenetske procedure u kojoj se potencijali strukturalne analize koriste u fazi koncipiranja rešenja, a koji se odlikuje interaktivnošću i fleksibilnošću neophodnim za specifičan proces projektovanja površinskih struktura. Definisanje algoritma, koji omogućava jednostavnije i efikasnije projektovanje površinskih konstruktivnih sistema, realizovano je imlementacijom izogeometrijske analize, numeričkim postupkom u kom se geometrija i kinematika opisuju istim funkcijama. Za razliku od uobičajeno korišćene klasične analize metodom konačnih elemenata, u kojoj se vrši interpolacija geometrije, izogeometrijski koncept podrazumeva analizu na osnovu egzaktno definisane početne geometrije, opisane NURBS tehnologijom, čime je omogućeno projektovanje, analiza i podešavanje modela upotrebom jedinstvenog tipa podataka. Polazeći od teorijskog i konceptualnog okvira razvijen je originalni algoritamsko-programski kod koji je implementiran u okvir CAD sistema zasnovanog na NURBS geometrijskoj reprezentaciji, a koji omogućava automatsko generisanje formi optimalnih u pogledu strukturalnih performansi. Implementacija procedure demonstrira efikasnost predloženog pristupa i potvrđuje da unapređenje kreativnih alata omogućava inovaciju i optimizaciju procesa projektovanja.