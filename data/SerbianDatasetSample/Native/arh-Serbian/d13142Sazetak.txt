Teza ovog istraživanja polazi od pretpostavke da je u postupku (koji je inicijalno predložio i opisao autor K. Bovil) determinisanja ritma u arh-urb. kompozicijama uz pomoć objekata fraktalne geometrije posmatranih kao da su matematički modeli prirodnog ritma, pravilan izbor fraktalnog objekta, koji će se zatim u postupku pojaviti kao matematički model ritma, veoma značajan za pravilno sprovođenje postupka i za dobijanje željenog rezultata, tj. ritma sa određenim karakteristikama. Istraživanje treba da identifikuje, analizira i naučno opiše i objasni parametre koji mogu biti značajni u izboru objekta Fraktalne geometrije (jednog ili više), kako bi posle sprovođenja postupka determinisani ritam bio (po svojstvima koja će se preneti sa modela na ritam) sličan prirodnom ritmu, tj. načinu promene vrednosti varijabli iz prirode posmatrano u funkciji vremena ili pozicije u prostoru (jednosimenzionalne, dvodimenzionalne ili trodimenzionalne pozicije). Razmatraće se dve vrste fraktalnih objekata, koje su obe iz klase slučajnih fraktala: fractional Brownian functions i random curds, za koje je u naučnoj literaturi pokazano da su prihvatljivi matematički modeli za mnoge oblike i procese iz prirode. Parametri koji utiču na pravilan izbor objekta Fraktalne geometrije javljuju se kao svojstva samog ritma koji treba da se determiniše, i kao svojstva posmatranih fraktalnih objekata, gde je upravo značajna relacija između navedenih svojstava, sa polaznom pretpostavkom da za neki, konkretno posmatrani ritam elemenata arh-urb. kompozicije, postoje fraktalni objekti koji se, iz razloga koje ovaj rad ima nameru da ispita, mogu prihvatiti kao više ili manje povoljni ili se uopšte ne mogu prihvatiti kao potencijalni matematički modeli ritma. Istovremeno, pošto je namera da ovako determinisan ritam u arhitekturi bude sličan prirodnom ritmu, na izbor fraktalnog objekta uticaće i relevantana svojstva samih prirodnih objekata, opisana i izmerena parametrima Fraktalne geometrije. U ispitivanju relacije koja se u postupku uspostavlja između ritma elemenata arhitektonske kompozicije sa jedne i fraktalnog objekta kao modela prirodnog ritma, sa druge strane, a koja se ovde prepoznaje kao analoška relacija, rad se oslanja na rezultate do kojih je došla D.Gentner u svojim istraživanjima o analogiji, tačnije, na njenu structure-mapping theory. Svojstva ritma u arh-urb. kompozicijama za koja je pretpostavljeno da će uticati na procenu prihvatljivosti fraktalnog objekta kao modela ritma i prema kojima će se za potrebe ovog rada izvršiti topologija mogućih slučajeva ritma, su: broj prostorno-vremenskih odrednica ili dimenzija potreban, i dovoljan, da se specificira položaj, u višestrukom javljanju entiteta, svakog pojedinog entiteta arh-urb. kompozicije; zatim, da li su sve izabrane vrednosti vizuelnog svojstva u istoj meri prihvatljive ili poželjne kao i da li su svi mogući intervali između izabranih vrednosti u istoj meri prihvatljivi ili poželjni, odnosno, postoji li uslovljenost vizuelnih svojstava i njihovih mogućih intervala nekim relevantnim aspektom arh-urb. kompozicije, i ulogom koju u tome ima posmatrani entitet; kakav je uzajamni odnos sličnosti izabranih vrednosti vizuelnog svojstva posmatranog elemenata kompozicije; koji je broj izabranih vrednosti vizuelnog svojstva. Svojstva fractional Brownian functions u odnosu na koja će se ispitivati njihova prihvatljivost kao modela u postupku biće ovde: vrednost topološke dimenzije i vrednost fractal dimension (a koja je povezana sa ostalim značajnim matematičkim svojstvima: korelacijom sukcesivnih priraštaja, inertnošću i spektralnom gustinom), a svojstva random curds u odnosu na koja će se ispitivati njihova prihvatljivost kao modela u postupku biće: Euklidova dimenzija pomoćne ili konstruktivne mreže bE, zatim, broj iteracija ili koraka u postupku curdling i izabrana verovatnoća za svaki korak postupka. Takođe, pokazaće se da će se ritam generisan na ovaj način i označen kao nenegzaktan, zbog prisutne komponente slučajnosti, vizuelno procenjivati kao - prirodan, a istovremeno i kao kompleksniji ili nepravilniji od ritmova koji su ovde označeni kao egzaktni. Takođe, pokazaće se na koji način se izborom fraktalnog objekta kao modela ritma sa određenim matematičkim svojstvima može uticati na vizuelnu kompleksnost generisanog ritma, a tako, pretpostavljeno je, i na estetsku percepciju takvog ritma.