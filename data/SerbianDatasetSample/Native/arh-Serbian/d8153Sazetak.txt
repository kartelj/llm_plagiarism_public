U ovom radu se ukazuje na nužnost uspostavljanja dijaloga između sveobuhvatnih morfoloških istraživanja i prakse projektovanja i planiranja, gde se mogućnosti povezivanja procesa teoretske elaboracije i praktične primene tumače kroz istraživački koncept i fenomen gradskog bloka koji sa jedne strane predstavlja karakterističnu morfološku celinu u sklopu grada, a sa druge strane urbani nivo na kome se direktno ispoljavaju efekti i međuuslovljenosti procesa projektovanja i planiranja. Morfogenetskom analizom gradskog bloka mogu se detektovati karakter i uzroci prirodnih ili planski usmerenih procesa razvoja grada i obrnuto: na osnovu analize postojećeg stanja i savremenih razvojnih procesa moguće je pretpostaviti odgovarajuće oblike fizičke strukture i interpretirati ih na nivou bloka. U tom smislu blok može predstavljati istraživački koncept u procesima arhitektonsko‐ urbanističkog projektovanja i urbanističkog planiranja, kako u fazi analize postojećeg stanja, tako i u završnoj fazi davanja planskih smernica u obliku preporuka za pravila uređenja i građenja ili definisanja modela. Formiranje konceptualnih modela gradskog bloka predstavlja vizuelizaciju ishoda morfoloških i kontekstualnih istraživanja i smernicu ka ekstrapolaciji teoretskih istraživanja u projektantsku i planersku praksu i obrnuto: praksa predstavlja bazu i materijal akumuliranog znanja, veština, inovacija arhitekata, planera, učešća svih aktera koja se istraživanjem i vrednovanjem ugrađuje u teoriju i predstavlja polazište za razvoj novih koncepcija i modaliteta u operacionalizaciji.