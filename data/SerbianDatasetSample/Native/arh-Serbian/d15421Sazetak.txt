U radu su sagledane pojedine varijacije fokalno-direktrisnih geometrijskih formi u zavisnosti od polaznih parametara. Takođe, ispitana su geometrijska svojstva i red generisanih 2D i 3D elemenata. Izvršena je njihova klasifikacija, a zatim je dat dijagram podele ovih elemenata. Planarne fokalno-direktrisne krive svojom transpozicijom u 3D mogu dati različite prostorne forme. U radu su dati fokalno-direktrisno generisani elementi kao grafičke interpretacije nekih geometrijskih nejednakosti mnogougla. Izvršeno je proširenje Erdeš-Mordelove nejednakosti za trougao do Erdeš-Mordelove krive kao fokalno-direktrisno generisanog 2D elementa. Varijacija forme Erdeš- Mordelove krive u zavisnosti od polaznog trougla može se sagledati na osnovu prostorne interpretacije Erdeš-Mordelove nejednakosti za trougao, tj. kada se ona interpretira kao Ferma-Veberov optimizacioni problem. Izvršena je analiza pogodnosti oblika fokalno-direktrisno generisanih 2D i 3D elemenata za primenu u arhitekturi. Zbog raznovrsnosti oblika fokalno- direktrisno generisanih 2D elemenata, moguća je njihova primena u aproksimaciji i rekonstrukciji konture osnova objekata. Geometrijska geneza fokalno-direktrisnih krivih omogućava primenu ovih 2D elemenata na rešavanje lokacijskih problema. Menjanjem malog broja parametara (fokusa i/ili direktrisa) može se znatno uticati na promenu oblika generisanog 2D ili 3D elementa, pa se ove geometrijske forme mogu podešavati, prilagođavati i transformisati prema željenim zahtevima arhitektonskog zadatka. Zbog svojih geometrijski odredivih formi, fleksibilnosti oblika i morfološke kompatibilnosti sa izvodljivim strukturama kojima su naklonjeni aktuelni trendovi u projektovanju, fokalno-direktrisno generisani elementi se mogu koristiti kao obrasci za oblikovanje arhitektonsko-urbanističkog prostora.