Ovo istraživanje se bavi definisanjem metodoloških principa regeneracije napuštenih železničkih koridora i mogućnostima njihove primene u Republici Srpskoj. Napušteni industrijski železnički koridori predstavljaju posebnu kategoriju braunfild prostora prema kojima je neophodno zauzeti specifičan odnos u procesu njihove urbane obnove. Utvrđivanje najadekvatnije metode urbane obnove ovih prostora predstavlja prvi cilj istraživanja. Kako bi se pronašao najadekvatniji metod za urbanu obnovu braunfild lokacija, analizom dostupne literature i kritičkom analizom sadržaja, su istraženi fenomen braunfild lokacija i različite metode urbane obnove. Istraživanje je pokazalo da je metoda urbane regeneracije predmet istraživanja mnogih autora i da uključuje obnovu braunfild lokacija koja može da izazove pozitivne efekte sa ekološkog, ekonomskog i socijalnog aspekta. Stoga je najadekvatniji metod urbane obnove ovih prostora metod urbane regeneracije i on može da ponudi najprihvatljivija rešenja obnove, čuvajući identitet ovih lokacija, čime je potvrđena prva hipoteza istraživanja. Drugi deo istraživanja se sastoji od epistemološkog i fronetičkog okvira istraživanja vođenog ka definisanju metodoloških principa regeneracije napuštenih železničkih koridora kao drugog cilja istraživanja. Naime, istraživanja u oblastima arhitekture i urbanizma se bave naukom koliko i objektom istraživanja i njegovim kontekstom pa su efikasnija kada svoju metodologiju zasnivaju na spoju 'čistog znanja' (episteme) i 'praktične mudrosti' (fronezis). Epistemološki okvir istraživanja je obuhvatio analizu teorijskih utemeljenja i aktuelnih naučnih saznanja unutar koncepta održivosti (ekološke, ekonomske i socijalne), a na osnovu strategija odabranih teorija su definisani epistemološki metodološki principi regeneracije napuštenih železničkih koridora. Fronetički okvir istraživanja je baziran na individualnoj deskripciji odabranih studija slučaja uspešne regeneracije napuštenih železničkih koridora i njihovoj komparativnoj analizi na osnovu čega su definisani fronetički metodološki principi regeneracije napuštenih železničkih koridora. Komparativnom analizom V epistemoloških i fronetičkih metodoloških principa regeneracije je dokazano da spoj fronezis i episteme doprinosi široj postavci metodoloških principa regeneracije napuštenih železničkih koridora, čime je potvrđena druga hipoteza istraživanja. Treći deo istraživanja se odnosi na primenjeni deo istraživanja u kojem se ispituje upotrebljivost i validnost metodoloških principa regeneracije napuštenih železničkih koridora u Republici Srpskoj kao trećeg cilja istraživanja. Prvo je analizom dostupne literature i kritičkom analizom sadržaja objašnjena postojeća situacija u Republici Srpskoj koja se odnosi na identifikaciju, mapiranje, stanje i obnovu braunfild lokacija, sa posebnim osvrtom na industrijske železničke kolridore. Zatim su metodom in situ sprovedena terenska istraživanja na šest industrijskih poligona, koji se nalaze na području tri grada/opštine Republike Srpske (Banja Luka, Prijedor i Novi Grad). Analizom činjeničnog stanja urađeno je mapiranje industrijskih železničkih koridora u formi kataloških obrazaca, kao savremenog instrumenta za mapiranje braunfilda, a zatim je proverena upotrebljivost i validnost metodoloških principa regeneracije napuštenih železničkih koridora i definisane su smernice za obnovu ovih prostora. Ovim je pokazano da definisani principi predstavljaju referentne preporuke za proces planiranja obnove napuštenih železničkih koridora, čime je potvrđena treća hipoteza istraživanja. Doprinos istraživanja je dvojak jer je tema istraživanja aktuelna i sa naučnog i sa praktičnog stanovišta. Naučni doprinos istraživanja se odnosi na sintezu relevantnih znanja unutar predmetnih oblasti, njihovo upotpunjavanje novim naučnim saznanjima i razvoj teorijsko-metodološkog pristupa za formulisanje principa regeneracije napuštenih železničkih koridora. Praktični doprinos istraživanja se odnosi na mogućnost primene metodoloških principa regeneracije na konkretnim poligonima napuštenih železničkih koridora u cilju pronalaženja realnih rešenja njihove obnove, kao i adekvatnijeg razmatranja problema i potencijala napuštenih železničkih koridora u toku procesa urbanističkog i arhitektonskog planiranja i projektovanja. Na osnovu svega navedenog zaključuje se da ovo istraživanje predstavlja podlogu za dalja istraživanja koja se odnose na kreiranje strategija, koncepata i zakonskih propisa u procesu regeneracije napuštenih železničkih koridora u Republici Srpskoj na čijem prostoru je neophodno obezbediti nove propise za obnovu ovih VI lokacija. S toga, metodološki principi regeneracije napuštenih železničkih koridora, koje definiše ovo istraživanje, mogu biti osnova za definisanje novih legislativnih dokumenata. Takođe, metod koji bi pružio najkvalitetnije rezultate u praksi je usaglašavanje urbanističke planske dokumentacije sa metodološkim principima regeneracije napuštenih železničkih koridora. Istraživanje može poslužiti i kao baza za planiranje, projektovanje i implementaciju zelenih koridora, kao nezaobilaznog koncepta u savremenoj arhitektonsko-urbanističkoj praksi.