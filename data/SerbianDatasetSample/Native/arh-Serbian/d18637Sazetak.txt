U savremenoj poslovnoj arhitekturi koncept materijalne transparentnosti se eksploatiše u velikom obimu, kako bi se, preko pojavnosti transparentne arhitekture, izrazila moć i pristupačnost preduzeća. Velike površine transparentnog stakla na fasadi zgrade, predstavljaju reklamu institucije ili preduzeća, putem koje se potencijalnim klijentima prenosi poruka o njihovoj pristupačnosti, otvorenosti i poštenju u poslovanju. Primenjena visoka tehnologija u izradi staklenih površina fasade, takođe asocira na imidž moderne, savremene organizacije ili institucije, koja se, pored svega ostalog, odgovorno ponaša prema očuvanju životne sredine i energije. Sa energetskog aspekta, sa primenom transparentnog zastakljenja fasade dovodi se u pitanje upravo ono što staklena fasada reklamira - odgovornost prema očuvanju životne sredine i energije, iz razloga što, veoma često, transparentni delovi fasade nisu optimizovani prema prostornim i klimatskim karakteristikama lokacije. Ovo istraživanje se bavi analizom koliko je u administrativnim prostorima u klimatskim uslovima Beograda, moguće iskorišćenje prednosti koje obezbeđuju velike staklene površine: pre svega iskorišćenje dnevne svetlosti, kako bi se smanjile potrebe zgrade za električnim osvetljenjem i iskorišćenje solarnih toplotnih dobitaka, kojima bi se kompenzovali veliki transmisioni gubici u zimskom periodu. Istraživanje je sprovedeno primarno sa aspekta održanja vizuelnog i svetlosnog komfora i integrisano sa istraživanjem energetskih performansi, kao posledice primenjenih mera za održanje vizuelnog komfora u administrativnim prostorima. Istraživanja svetlosnih i vizuelnih performansi prostora putem kompjuterske simulacije su veoma aktuelna, budući da sve do pre deset godina nije bila razvijena odgovarajući precizna tehnologija simulacije, niti parametri za izražavanje svetlosnih performansi prostora. U ovom istraživanju kompjuterska simulacija performansi prostora izvedena je korišćenjem programa DIVA for Rhino, koji je razvijen na Harvard univerzitetu i prvi put predstavljen 2010. godine. Prednost programa je integrativno sagledavanje svetlosnih i vizuelnih performansi prostora sa energetskim aspektima prostora. Istraživanje je sprovedeno kompjuterskom simulacijom performansi za modele individualne kancelarije sa stepenom zastakljenja od 50%, 60%, 70% i maksimalnih 85%, za četiri grupe stakla sa svetlosnom propustljivosti od 50% do 80% i prema četiri osnovne orijentacije. Analizirani su prostori bez integrisanih zastora kako bi se prvo utvrdili potencijali iskorišćenja dnevne svetlosti i energije za različite kombinacije varijabilnih parametara. Osnovni predmet istraživanja su administrativni prostori kod kojih su integrisani zastori u sistemu zastakljenja, budući da u administrativnim prostorima uspostavljanje vizuelnog i svetlosnog komfora zavisi od upotrebe zastora. Rezultati pokazuju da se u klimatskim uslovima Beograda visok stepen zastakljenja fasade može primeniti na fasadama koje su orijentisane prema jugu i prema severu. Pri severno orijentisanim prostorima ostvaruje se najveće iskorišćenje dnevne svetlosti. i najmanje potrebe za energijom za osvetljenje, ali su ukupne potrebe za energijom slične kao kod prostora koji su istočno i zapadno orijentisani i sa nižim stepenom zastakljenja. Iskorišćenje dnevne svetlosti kod severno orijentisanih prostora je najoptimalnije sa primenom stakla sa visokom svetlosnom i energetskom propustljivosti zračenja u kombinaciji sa izuzetno dobrim izolacionim karakteristikama. Tokom perioda zagrevanja severna fasada nije izložena solarnom zračenju, nema značajnih solarnih toplotnih dobitaka, tako da se sa dobrim izolacionim karakteristikama i energetskom propustljivosti zračenja obezbeđuje kontrola izuzetno visokih energetskih potreba za zagrevanje. U isto vreme, kako prostor nije izložen direktnom zračenju, zastori se spuštanju veoma kratko tokom godine, što obezbeđuje visok nivo iskorišćenja dominantno difuzne svetlosti. Kod južno orijentisanih prostora iskorišćenje dnevne svetlosti je relativno manje u odnosu na sve ostale orijentacije zbog izloženosti solarnom zračenju tokom ukupnog perioda korišćenja prostora, koje dovodi do veoma čestog spuštanja zastora. Sa povećanjem stepena zastakljenja fasade, ostvaruju se uštede u energetskim potrebama za osvetljenje, kao i pri svim drugim orijentacijama, ali su uštede relativno male. Najveće iskorišćenje se ostvaruje sa primenom stakla sa malom svetlosnom propustljivosti, koja prouzrokuju duži period podignutih zastora, a time i efikasnije iskorišćenje dnevne svetlosti. Primarni razlog zbog kojeg je energetski efikasna primena visokog stepena zastakljenja kod južno orijentisanih prostora je visok nivo solarnih toplotnih dobitaka u periodu zagrevanja, koji obezbeđuje skoro dvostruko manje energetske potrebe prostora za zagrevanje i oko 30% manje ukupne energetske potrebe prostora u odnosu na sve druge orijentacije.