Polazni cilj u osmišljavanju i nastanku ovog rada bio je da se istraži, analizira i objavi do sada nepoznata arhivska građa koja otkriva bogatu gra- diteljsku delatnost međuratnog perioda. Njenom sistematizacijom i anali- zom, kao i objašnjenjem pojedinih fenomena pokušali smo da uobličimo manje poznatu sliku o radu Arhitektonskog odeljenja Ministarstva građevi- na u periodu od 1919. do 1941. godine. Bolje upoznavanje, analiza i vredno- vanje ovog značajnog razdoblja srpskog graditeljstva novijeg doba vršeno je na osnovu do sada objavljenih radova i građe iz međuratnog perioda. Jedan od osnovnih ciljeva ovog rada je prikaz organizacije i delatnosti Arhitektoskog odeljenja Ministarstva građevina u međuratnom periodu u širem kontekstu društvenih, ekonomskih i socijalnih prilika. Anali- zom delokruga rada, nadležnosi, funkcionisanja odeljenja, načina gradnje, raspisivanja konkursa i realizovanih i nerealizovanih ostvarenja nastalih u Ministarstvu, ispitivalo se njegovo stvarno mesto i uloga u složenom procesu arhitektonsko-urbanističkog oblikovanja naselja širom zemlje. Rekonstrukcijom nastanka pojedinih javnih objekata kroz istraživanje sa- čuvane građe, rasvetljen je složen proces njihove izgradnje od ideje do rea- lizacije. Arhitektonsko odeljenje Ministarstva građevina je u međuratnom peri- odu svojim kreativnim snagama, zakonskom regulativom, uspostavljanjem jasne metodologije rada u načinu projektovanja i realizacije javnih građe- vina i uređenjem gradova, stvaralo značajan kreativni i stručni potencijal za sve ono što se dešavalo u srpskoj arhitekturi novijeg doba. Ministar- stvo građevina je kao vrhovna upravna i nadzorna građevinska vlast pred- stavljalo jedan od presudnih faktora koji su uticali na razvoj arhitekture na ovim prostorima. Gradovi, varoši i varošice širom zemlje značajno su svedočanstvo o raznovrsnoj delatnosti Arhitektonskog odeljenja Ministar- stva građevina u međuratnom periodu. Projekti, urbanistički i regulaci- oni planovi nastali u tom periodu u Ministarstvu građevina odredili su njihovu fizionomiju i arhitektonsko-urbanistički izgled koji je u mnogim slučajevima ostao do danas nepromenjen.