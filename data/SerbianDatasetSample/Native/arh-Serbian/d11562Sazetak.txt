Problem poslovno-proizvodnog kompleksa „Trepča“, je prvenstveno u tome , što je njegov rad zaustavljen i čitav poslovni sistem pasiviziran, zbog svima poznatih razloga u kakvoj se nalazi celo Kosovsko-metohijsko područje. Tehnološko-proizvodno pasiviziranje kompleksa „Trepča“ ima veoma velike retrogradne , ekonomsko-razvojne i štetne posledice po životnu sredinu na čitavoj teritoriji na kojoj se nalazi i na kojoj egzistira , a naročito se sve to ogleda na produbljivanju socijalnih problema zbog velike nezaposlenosti. Poslovno-proizvodni kompleks „Trepča“ je moguće i poželjno re-aktivirati, jer je sve do krizne društveno-političke situacije godine 1989 funkcionisao kao celovit sistem, samo je potrebno i neophodno izvršiti regeneraciju pojedinih proizvodnih kompleksa u početnoj fazi, a zatim preći na oživljavanje pojedinih proizvodnih celina. Pristup i postupci urbane regeneracije, kako pojedinih kompleksa (celina i delova) tako i čitavog proizvodno-poslovnog sistema Trepče je moguće oživeti kolaborativnim modelom programiranja, a po modelu braunfild lokacija, što znači da je za uspešnu realizaciju neophodno okupljanje i usaglašavanje svih zainteresovanih, u ovom trenutku sa međunarodnog, regionalnog, nacionalnog i lokalno-gradskog nivoa, što je i osnovni cilj ovog istraživanja.