Tema doktorske disertacije su mogućnosti unapređenja modela socijalnog stanovanja u Beogradu i uvođenja inovativnih mehanizama i instrumenata, usaglašenih sa novim paradigmama planiranja i projektovanja, radi postizanja boljeg kvaliteta stambenih uslova i usluga. Predmet istraživanja pretpostavlja, sa jedne strane, uspostavljanje korelacija između koncepata i pojmova održivog socijalnog stanovanja, koji čine integralni deo stambene politike socijalno odgovorne države, a sa druge strane, analitičko bavljenje principima održive izgradnje i njihovom primenom u praksi, u planiranju i projektovanju. Problem istraživanja predstavlja postojeći, još uvek nedovoljno razvijen model socijalnog stanovanja u Srbiji koga karakteriše delimično izgrađen pravno- institucionalni okvir, bez realnih finansijskih mehanizama i ljudskih kapaciteta, i suženo tržište za plasiranje, ispitivanje i vrednovanje projekata socijalnog stanovanja. Postojeći model se nalazi u drastičnom raskoraku sa stambenim potrebama stanovništva, uz probleme urbanizacije, povećanja siromaštva koje uključuje i energetsko siromaštvo, negativnih uticaja na životnu sredinu, marginalizacije i smanjenja socijalne kohezije i inkluzije korisnika socijalnih stanova i dr. Unapređenje postojećeg modela socijalnog stanovanja ka održivom, podrazumeva uspostavljanje novog pristupa socijalnom stanovanju koji sveobuhvatno razmatra mogućnosti uvođenja inovacija u planiranje i projektovanje, a koje su utemeljene na sva tri aspekta održivosti, na socijalnom, ekonomskom i ekološkom aspektu. U tom smislu, fokus istraživanja disertacije usmeren je u pravcu analize i diskusije razmatranih aspekata koji su važni za održivost modela – pravno- institucionalnog, socio-ekonomskog i tehničko-tehnološkog aspekta socijalnog stanovanja. Analiza ovih aspekata je sprovedena za Evropu i Srbiju, sa ciljem definisanja kriterijuma i indikatora za istraživanje i utvrđivanje održivog modela socijalnog stanovanja u gradu Beogradu. Dalje, u disertaciji je sprovedena analiza iskustava održivih modela socijalnog stanovanja izabranih država Evropske unije. Analizirana su iskustva gradova Beča, Ljubljane i Malmea, koja svojim inovativnim i održivim rešenjima trasiraju put ne samo razvoju socijalnog stanovanja u svojim zemljama, već i šire. Kako u Srbiji još uvek nije uspostavljen odgovarajući model socijalnog stanovanja, domaća praksa socijalne stanogradnje se suočava sa nizom ograničenja. Pored uspostavljanja i zaokruživanja pravno-institucionalnog okvira, razvoja i proširenja mogućnosti mehanizama finansiranja, veliki izazov u uspostavljanju održivog modela socijalnog stanovanja u Srbiji predstavlja i formulisanje metodologije planiranja i projektovanja socijalnog stanovanja, u skladu sa savremenim standardima i tehničko-tehnološkim inovacijama. U cilju uspostavljanja unapređenog modela socijalnog stanovanja u Beogradu, prikupljena je primarna građa izgrađenog i planiranog socijalnog stanovanja za period od 2004. godine do danas, te sprovedeno istraživanje, analiza i klasifikacija i sistematizacija realizovanih programa i projekata socijalnog stanovanja u Beogradu. Za formiranje unapređenog modela socijalnog stanovanja uspostavljeni su kriterijumi i specifični pokazatelji koje vezujemo za tri stuba održivosti, socijalnu, ekonomsku i ekološku održivost. Primenom uspostavljenih kriterijuma i indikatora izvršeno je vrednovanje modela socijalnog stanovanja koji su već prisutni u gradu Beogradu, odnosno ponuđeno znanje, pretpostavke i elementi za unapređenje i inoviranje novih modela socijalnog stanovanja koji bi mogli da budu integrisani u buduće projekte socijalne stambene izgradnje u Beogradu, ali i u drugim gradovima Srbije. Poseban fokus istraživanja je usmeren na eksperimentalno istraživanje projektantskih uticaja i uticaja izbora primenjenog energetskog sistema na energetski koncept objekta socijalnog stanovanja u Beogradu. Disertacija se bavi svim inherentnim pretpostavkama i elementima održivog socijalnog stanovanja kao instrumenta za poboljšanje socijalne inkluzije i kohezije, postizanje boljeg kvaliteta stambenih uslova i usluga, borbu protiv siromaštva i energetskog siromaštva, zaštitu prirodne i razvoj životne sredine i promociju upotrebe obnovljivih izvora energije.