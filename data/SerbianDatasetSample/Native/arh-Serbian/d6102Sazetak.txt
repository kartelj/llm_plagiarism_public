Korišćenjem principa relativističke geometrije, inverzija kao kvadratna
transformaciju u ravni upoređena je sa njenim prostornim izvođenjem u vidu dva
stereografska projektovanja, sa "ravni" na sferu i sa sfere na istu "ravan" (iz antipodnog
centra projiciranja). Dato je klasično i relativističko tumačenje. Analizirani su takođe
različiti tipovi simetrija konike, konformna (osna i centralna) i nekonformna.
Harmonijskom simetrijom, kao potpuno bijektivnom i konformnom centralnom
inverzijom, prikazana je transformacija svih šest tipova pramenova konika i njihovih
specifičnosti u pramenove krivih trećeg i četvrtog reda i njihove preslikane
specifičnosti, i obrnuto. Osnovna transformacija je inverzija, pri čemu je ona tumačena
na dva načina: kao kvadratna transformacija u klasičnoj projektivnoj geometriji i kao
čista simetrija u relativističkoj geometriji, sa stalnim povlačenjem paralela između dva
geometrijska sistema i njihovim mogućnostima eksplikacije i generalizacije.
Prikazan je i pramen krivih četvrtog reda dobijen inverzijom pramena kvadrika
sečenog pomoću "ravni" u pramen ekvivalentnih površi četvrtog reda sečenog tom
istom "ravni". Prepoznavanjem ekvivalentnosti inverzije sa klasičnom osnom
simetrijom (nekonformna simetrija) ukazano je na neograničene mogućnosti za
preslikavanje krivih i površi i dobijanje novih oblika koji će biti od koristi i u teoriji
geometrije kao i u arhitektonskoj praksi. Istraživanja u oblasti proširenih simetrija nude
neiscrpan prostor za dalja otkrića o ravanskim i prostornim oblicima. Na osnovu modela
preslikavanja, kreirana je Lisp rutina pomoću koje je u okviru Auto-CAD-a izvršeno
kompjutersko crtanje pramenova konika, pramenova krivih 3. i 4. reda i generisanje i
prikazivanje prostornih modela površi.