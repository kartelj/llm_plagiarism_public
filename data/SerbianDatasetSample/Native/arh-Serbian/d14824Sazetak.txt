Doktorska disertacija bavi se istraživanjem komunikacijskih svojstava arhitekture, kao jednim od mogućih modela za tumačenje značenja i doživljaja arhitektonskog djela. U savremenoj teoriji arhitekture prisutno je pomjeranje težišta razmatranja arhitekture kao završene fizičke forme na prostor tokova i međudejstva, pa stoga i na njeno razmatranje kao mjesta složene komunikacije koja se javlja u tom procesu. Potreba za ovim reuspostavljanjem usmjerava istraživačku poziciju, pa je predmet istraživanja fokusiran na analizu kapaciteta i oblika arhitektonske komunikacije. Komunikacijsko svojstvo arhitekture ostvaruje se preko materije kao fizičke pojavnosti. Međutim, kako se ona stvara ljudskim duhom, a na isti način se i spoznaje, u ovom kontekstu arhitektonsku komunikaciju možemo da shvatimo kao oblast nematerijalne arhitekture. U tom smislu, jedan od ciljeva disertacije jeste da afirmiše arhitekturu kao polje mišljenja u ostvarivanju komunikoloških vrijednosti, i na taj način da je potencira kao umjetničku i kreativnu disciplinu. Studija pretpostavlja dva pravca ispitivanja komunikacijskih svojstava arhitekture koji su definisani kao eksteriorni i interiorni oblik komunikacije, kao metodološki pristup u tumačenju vrijednosti arhitektonskog djela. Eksteriorni oblik arhitektonske komunikacije odnosi se na značenje van same arhitekture, u obuhvatnijem obliku konteksta i kulture u kome djelo nastaje i razumijeva se. Možemo ga shvatiti u semantičkom sistemu značenja, i on se odnosi na spoljašnji objektivni svijet. Ovaj oblik komunikacije se povezuje sa principima reprezentacije u arhitekturi, gdje se arhitektonski jezik sam po sebi shvata kao izvor značenja, pa se u ovom pravcu ispitivanja komunikacijskih svojstava uspostavlja analogija sa lingvističkom metodologijom. Na ovaj način razmatra se način kako razumijemo arhitekturu u simboličkom smislu pomoću mimetičkih mehanizama i metafore kao instrumenta značenja i izražajnosti, fokusirajući se na kognitivne vrijednosti narativa. Interiorni oblik komunikacije u arhitekturi odnosi se na aspekt subjektivnog iskustva u neposrednom susretu sa arhitektonskim prostorom. Ovaj oblik komunikacije pripada fenomenološkoj metodi istraživanja koja se usmjerava na ispitivanje čulnih fenomena, subjektivnosti doživljaja, uvodeći slojeve intuitivnog i nesvjesnog, efemernosti pojava koje arhitektura proizvodi, pitanje prostorno-vremenske percepcije. Fenomenološka analiza u arhitekturi, između ostalog, usredsređuje se na način kako su stvari stvorene i kako ostvaruju međusobno dejstvo, u smislu kreiranja određene atmosfere. Istraživanje je podijeljeno u dvije osnove cjeline. U prvom dijelu se postavlja teorijski okvir ispitivanja komunikacijskih svojstava arhitekture, dok je drugi dio rada koncipiran kao kvalitativno istraživanje kroz studiju slučaja na primjeru djela arhitekte Zlatka Ugljena i njegovog projektantskog pristupa u skladu sa teorijskom postavkom. Korišćenje različitih istraživačkih metoda omogućava teorijski, praktični i metodološki naučni doprinos. Primjena istraživanja ogleda se u mogućnosti primjene teorijske osnove zasnovane na komunikacijskim svojstvima arhitekture za kritičku analizu i tumačenje arhitektonskog djela, i kao osnove za metodološki postupak u projektovanju.