Ova doktorska disertacija ispituje kako se danas ispoljava pojavnost arhitektonskog modela, kroz pristup fenomenološke analize. Namera teze je dvojaka: da osvetli ulogu i značaj modela za projektovanje savremene arhitekture, i da istovremeno pokuša da razjasni potrebu za uvažavanjem fenomenologije u domenu savremenog arhitektonskog obrazovanja. Da bi se ovo sprovelo, rad je usredsređen na (1) pitanje savremenosti, (2) odnos fenomenologije i arhitekture i (3) analiziranje predmeta arhitektonskog modela. Teorijski plan poduprt je eksperimentalnim projektima modela, korišćenim kao arhitektonsko sredstvo za istraživanje autonomije identiteta, porekla forme i smisla svrhe, izrađenim kroz studentske vežbe na Arhitektonskom fakultetu u Beogradu. Ova teza takođe odražava i kako se sve mogu upotrebljavati modeli u arhitekturi.