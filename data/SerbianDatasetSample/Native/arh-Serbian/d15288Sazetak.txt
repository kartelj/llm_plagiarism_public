Proces konstantnih promena socioloških, prostorno-fizičkih, tehničko- tehnoloških i ekonomskih okvira, odražava se na funkcionalno-fizičku strukturu savremenih stambenih objekata, odnosno inicira ubrzani razvoj novih pristupa i redefiniciju tradicionalnog koncepta stanovanja. Razvoj i primena koncepta transformabilnosti bitno je vezana za neprilagođenost tradicionalnog koncepta stambene arhitekture uslovima savremenog korisnika i potrebama koje pored sagledivih, često mogu biti neodređene i nepoznate. Primenjivost projektantskih principa se menja, pa se time i obrasci oblikovanja savremenih objekata za stanovanje, dovode u pitanje. Ovim istraživanjem se naglašava značaj primene principa transformacije1 u razvoju metodologije arhitektonskog projektovanja savremenih stambenih objekata i postavljaju nova istraživačka pitanja koja vode nadograđivanju znanja u oblasti procesa projektovanja. Istraživanjem i proučavanjem principa transformacije, sa stanovišta arhitektonskog projektovanja, ističe se važnost prepoznavanja osnovnih karakteristika koje definišu strukturu koncepta transformabilnih2 stambenih objekata, sposobnih da se prilagode stalnim promenama, koje su uslovljene savremenim potrebama korisnika i uslovima okruženja. Primenom koncepta tranformabilnosti teži se unapređenju funcionalnosti objekata, pri čemu je ovaj naučni rad usmeren ka utvrđivanju i razjašnjenju principa transformacije, koji se primenjuju u arhitektonskom projektovanju savremenih stambenih objekata, u konceptualnoj fazi projekta3, odnosno problematici projektovanja objekata čija je trasformacija moguća i nakon njegove izgradnje. 1 Pojam se odnosi na fizičku transformaciju unutrašnjeg prostornog plana i transformaciju opne objekta, odnosno reč je o prostorno-fizičkim modifikacijama koje se postižu promenom pozicije, oblika i strukture karakterističnih elemenata transformacije. 2 Pod pojmom „transformabilni stambeni objekti“ podrazumevaju se objekti, sposobni da se transformišu, menjaju i prilagođavaju i nakon njihove izgradnje. 3 Primena principa transformacije, na konceptualnom nivou projektantskih odluka, predstavlja deo idejne strategije projektovanja, u kojoj se ispunjavaju zadati ciljevi transformabilnosti stambene strukture. Ispitivanje koncepta transformabilnosti savremenih stambenih objekata vrši se putem analize referentnih primera4, prema prethodno uočenim modelima transformacije i ključnim uticajima na razvoj koncepta. Primeri se analiziraju sa aspekta primenjene transformacije unutrašnjeg prostornog plana i transformacije opne objekta, pri čemu akcenat nije na funkcionalnoj analizi strukture stambenih prostora, već se radi o istraživanju koje teži uspostavljanju principa čijom primenom se ostvaruje polivalentnost funkcije i forme, odnosno uočavanju osnovnih elemenata transformacije5 koji se primenjuju u realizaciji koncepta promenljivosti. Ovaj naučni rad se bavi fizičkom i perceptivnom transformacijom stambenih struktura, pri čemu je važno istaći da su vizuelna i fizička transformacija, međuzavisne i često neodvojive, gde je fizička transformacija objekta, koja se odnosi na prostorno-mehanička pomeranja osnovnih gradivnih elemenata u prostoru, dominantno prisutna i osnovni je predmet ovog rada. Istraživanje, takođe ima za cilj da pojasni ulogu principa transformacije u arhitektonskom projektovanju savremenih stambenih objekata i podstiče dalje istraživanje u ovoj oblasti a sve u cilju razvoja i unapređenja primene u konceptualnoj fazi projektovanja, radi zadovoljenja specifičnih potreba savremenog korisnika i apsorbovanja drugih uticaja koji čine tradicionalnu stambenu arhitekturu nedovoljno fleksibilnom.