Osnovna svrha istraživanja sprovedenog u doktorskoj disertaciji jeste definisanje metodologije jedinstvenog procesa sveobuhvatnog ekološkog vrednovanja kuća za individualno stanovanje na području Beograda. U skladu sa tim, model za ocenu ekološke ispravnosti formiran je prvo kao opšti, a zatim su iz njega, zbog karakteristika sektora individualnog stanovanja na području Beograda, izvedena tri posebna modela, i to za ocenu: novoprojektovanih, obnovljenih i postojećih kuća za individualno stanovanje. Model je struktuiran po: kategorijama, podkategorijama i kriterijumima (najpreciznijim temama) ocene ekološke ispravnosti. Za određivanje kategorija, koje predstavljaju osnovna polja ocene ekološke ispravnosti, presudan značaj imali su ekološki uticaji kuća za individualno stanovanje na životnu sredinu, dok su se karakteristike područja Beograda, postojeća domaća i inostrana regulativa i druge smernice, kao i razvijeni inostrani modeli odrazili na definisanje sadržaja tih kategorija. Svi definisani kriterijumi u modelu podeljeni su na obavezne uslove i mere sa dobrovoljnim ispunjenjem kojima su dodeljeni ekološki poeni. Sabiranjem broja dodeljenih ekoloških poena, prvo za pripadajuće kriterijume, zatim podkategorije i konačno kategorije dobija se ukupni broj ekoloških poena dodeljen kući čija se ekološka ispravnost ispituje. Uspostavljen je minimalni prag ekološke ispravnosti ispod kojeg kuća koja se ocenjuje ne može biti okarakterisana kao ekološki ispravna, a iznad kojeg se, u zavisnosti od broja dodeljenih poena, ona svrstava u jedan od tri nivoa ekološke ispravnosti. Kući koja je postavljena u najoptimalniji položaj prema okruženju (sa minimalnim tokovima od prirode i ka njoj) biće dodeljen maksimalni broj ekoloških poena. Na taj način definisana je idealna kombinacija primenjenih mera, relevantnih za područje Beograda i za tip kuća za individualno stanovanje. Nakon što su definisane struktura modela i metodologija ocene, kreiran je elektronski alat u računarskom programu EXCEL, čime je stvorenom metodu data upotrebna vrednost. Rad alata testiran je na primerima postojećih kuća za individualno stanovanje na području Beograda, čime je utvrđeno da je model funkcionalan, a da su rezultati koji se preko njega dobijaju tačni. Struktura opšteg modela iz kojeg su ponikli posebni kreirana je segmentno, što je, na jednoj stani, omogućilo jednostavnije razdvajanje varijati, a na drugoj, još važnije, integrisanje životnog ciklusa kuće sa kriterijumima preko kojih se ocena ekološke ispravnosti sprovodi. Određivanje uticajnih faktora za formiranje strukture modela za ocenu ekološke ispravnosti, izvršeno u ovoj doktorskoj disertaciji na primeru kuća za individualno stanovanje, od značaja je za kreiranje modela za ocenu ekološke ispravnosti drugih tipova arhitektonskih objekata i na drugim predmetnim područjima, što definiše pravce budućih naučnih istraživanja u oblasti.