Teza se bavi istraživanjem transformacije industrijskog urbanog prostora u Skoplju u post-socijalističkom periodu. U užem smislu, rad se bavi istraživanjem transformacije industrijskog prostora, odnosno intenzivnim restruktuisanjem prostora proizvodnih aktivnosti usled delovanja procesa deindustrijalizacije i reindustrijalizacije, pojavom novih prostornih formi proizvodnih aktivnosti i novim prostornim razmeštajem industrije. Istraživanje polazi od stava da je transformacija industrijskog prostora u Skoplju kao proces sličan onim kod gradova u Centralnoj i Istočnoj Evropi, uslovljenim procesima ekonomskog restruktuisanja, deindustrijalizacije, globalizacije i tercijarizacije ekonomije. Ipak, specifike koje proizlaze iz tranzicije, nivo ekonomske razvijenosti i mesto Skoplja u regionalnim i globalnim ekonomskim tokovima određuju precizne i jasne razlike kod procesa transformacije. Polazne hipoteze u ovom istražuvačkom radu su da se transformacija socijalističkog industrijskog prostora karakteriše kombinacijom kontinuiteta i promena, i da je lokacija nove industrijske aktivnosti rezultat delovanja procesa koncentracije i disperzije proizvodnih aktivnosti. Kroz istraživanje kontinuiteta i diskontinuiteta u razvoju i razmeštaju industrije i industrijskih područja u gradu Skoplju, tendencije koncentracije i disperzije industrijskih aktivnosti, pojava novih prostornih formi proizvodne i privredne aktivnosti, i promena prostornih obrazaca industrije potvrdiće se da su dominatni ishod transformacije industrijskog prostora lokacije napuštene industrije (promena) i da disperzni razmeštaj industrijske aktivnosti van urbanih granica grada ima veću ulogu u pogledu prostornog usmeravanja novog industrijskog razmeštaja. Doprinos istraživanja je dvojak. Prva grupa rezultata istraživanja potvrđuje se, na primeru grada Skoplja, povezanost između transformacije prostora i razvoja društva u okviru šireg teorijskiog diskursa restruktuisanja prostora proizvodnje kod socijalističkog grada sa tranzicijom ekonomije i promenom političkog i društvenog sistema. Druga grupa rezultata istraživanja upućuje na potencijal i značaj postojećih i novostvorenih industrijskih područja za budući prostorni i privredni razvoj grada. Kroz teorijsko i empirijsko znanje o lokalnim problemima mogu se ponuditi praktični odgovori u oblasti arhitektonskog projektovanja i urbanističkog planiranja jer planiranje i projektovanje industrije treba da se bazira na poimanju realnih urbanih procesa usled delovanja faktora: istorijski, ekonomski i geopolitički kontekst, kao i društveni i ekološki problemi. Odgovornost budućeg razvoja grada sa urbano-arhitektonskog aspekta je u pronalaženju mogućnosti za obnovu i izgradnju unutar postojećeg urbanog konteksta i kompleksnog ekološkog okruženja kako bi se postigao željeni održiv razvoj grada.