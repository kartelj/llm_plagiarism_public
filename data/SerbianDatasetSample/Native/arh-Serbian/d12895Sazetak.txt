Ova teza se bavi istraživanjem odnosa grada i prostora univerziteta i naučnih kompleksa, povezujući istorijske, društvene i tehnološke implikacije razvoja urbane sredine. Kritička istraživanja imaju važnu ulogu u preispitivanju povezanosti grada i inovacija zasnovanih na znanju. Shodno tome, uloga inovacija i znanja naglašena je kao jedan od ključnih generatora uspešnosti urbane sredine. Ovo istraživanje analizira postojeće pravce ekonomije znanja, ističući slučaj Beograda kao primer lokalne prakse. Značaj istraživanja je u definisanju prostornih modela univerziteta, univerzitetskih kampusa i naučnih kompleksa (R&D zona) koji stimulišu pojavu novih tipova urbane strukture, kao i intenzivnije povezivanje grada na lokalnom i internacionalnom nivou. Doprinos istraživanja je u proučavanju procesa integracije gradskih prostora i R&D zona, kao i svih ostalih relevantnih faktora najnovijih inicijativa, koje pokreću univerziteti i naučnoistraživačke institucije u okviru savremenih transformacija grada. Mnogobrojni društveno-ekonomski i politički tokovi, koji definišu poželjnu ravnotežu između finansijskih ambicija, svesti o životnoj sredini i održivosti, utiču na razvoj savremenih gradova. Razmatranjem prostornih tipova univerziteta i naučnih kompleksa ističe se važnost centralnog, javnog prostora – agore. Savremenim inicijativama koje potiču od univerziteta i istraživačkih institucija stimuliše se značaj novih prostornih formacija i digitalnih nadgradnji, stvarajući veoma plodno okruženje za intelektualnu razmenu, produkciju i rasprostranjenost znanja i inovacija.