Predmet doktorske disertacije je istraživanje složenog odnosa otvorenih javnih gradskih prostora nasleđenih susedstva kolektivnog stanovanja u blokovima iz druge polovine 20. veka i svakodnevnog društvenog života, odnosno oblika društvene interakcije kao obrazaca upotrebe javnih gradskih prostora susedstva. Problemi u gradskim prostorima susedstva se ispoljavaju na društvenom i prostornom nivou kroz: otuđenost stanovnika, nedostatak zajedničkih aktivnosti i boravka u otvorenim javnim prostorima susedstva, niskom stepenu vitalnosti, izostanak adekvatnog održavanja i smanjenoj sigurnosti. U neprekidnom dvosmernom procesu ljudi kreiraju i menjaju prostor dok u isto vreme prostor utiče i menja ljude. Kao što fizički prostor predstavlja rezultat društvenih procesa i promena, tako i ljudsko ponašanje određuje fizički, ali i društveni i kulturni kontekst. Polazi se od pretpostavke da se za moguću prostornu transformaciju kolektivnog susedstva pristupa sa stanovišta preoblikovanja socio prostornih odnosa na kojima se zasnivaju obrasci upotrebe javnog prostora susedstva. Obzirom da je preduslov socijalnih dešavanja istovremeno prisustvo aktera- korisnika prostora, istražuje se međuodnos fizičkih karakteristika urbane strukture i arhitekture koja formira otvorene javne prostore, sa aktivnostima korisnika koje se u njima odvijaju, kroz simbolički sadržaj koji nastaje u kontekstu povremenih i svakodnevnih aktivnosti, ponavljajućih u vremenu, vezanih za trasirane putanje u prostoru i mogućnosti aktera. Istraživački rad je sproveden kombinovanjem više naučnih metoda i tehnika primenljivih na polju urbanizma, arhitekture i društvenih nauka. Analiza određenosti prostorne forme susedstva iskazuje se kroz univerzalno primenljivu tipologiju, zasnovanu na prostornim i sociološkim teorijama o odnosima urbanog prostora i društvenih procesa, primenljivu za prostore koji različito generišu obrasce prisustva susreta i okupljanja ljudi. Razumevanje relacija ljudskog ponašanja kroz kapacitet otvorenog prostora susedstva doprinosi kvalitetnijem oblikovanju otvorenih prostora a naročito unapređenju vitalnosti javnih prostora grada. Cilj je dobijanje naučno zasnovanog pristupa oblikovanja javnog prostora kroz upotrebu, koji može poslužiti kao pomoćno sredstvo planerima u procesu urbane regeneracije i redizajna. Rad sadrži studiju slučaja stambenog naselja Novog Grada kao dela užeg gradskog centra Podgorice. Istraživanje otvorenih javnih prostora Novog Grada u Podgorici predstavlja analizu specifičnog prostorno- društvenog modela susedstva u odnosu na univerzalne urbanističko- arhitektonske paradigme, uzimajući u obzir društveni kontekst perioda kada je urbana celina Novog Grada planirana i građena, unutar koga je analizirana korelacija između urbane forme i svakodnevnih aktivnosti javnog života susedstva. Rezultati istraživanja predstavljaju doprinos pristupu urbane regeneracije prostora iz perspektive korisnika i obrazaca upotrebe prostora u odnosu na prostornu konfiguraciju.