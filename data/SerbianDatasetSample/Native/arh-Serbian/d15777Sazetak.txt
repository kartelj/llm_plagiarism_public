Povod ovog istraživanja je uspostavljanje relacije između arhitekture i teritorije, posmatrano kroz transformaciju predeone strukture kao proizvoda procesa koji se dešavaju unutar ova dva koncepta (arhitekture i teritorije). Istraživanje je urađeno iz potrebe za istovremenim sagledavanjem i objekta i grada prilikom arhitektonskog i urbanističkog procesa projektovanja i planiranja. Predložena doktorska disertacija izučava ulogu arhitektonske i urbanističke proizvodnje prostora kao elemenata ukupne predeone strukture u procesu razvoja teritorije grada, pri čemu se bliže razmatraju procesi transformacije predeone strukture Beograda druge polovine XX veka. Cilj ovakvog istraživanja je uspostavljanje novih modela budućih transformacija predeone strukture, na osnovu iskustva prethodnih, a u skladu sa savremenim tokovima razvoja. Istraživanje najpre postavlja teorijsko polazište, postavke i težište posmatranja relacija unutar misaone trijade predela, teritorije i arhitekture. Polazeći od preispitivanja elemenata strukture i procesa razvoja kako predela, tako i teritorije, poseban značaj u okviru istraživanja zauzima ispitivanje uloge arhitektonskog gesta, kako u procesu formiranja teritorije grada, tako i u procesu transformacija predeone strukture. Uzimajući za polazište stalnost promena u okviru prethodno definisanih kategorija (predela, teritorije i arhitekture), predeo se posmatra pre kao proces nego kao proizvod, te je kodiranje elemenata njegove strukture (poput arhitekture) od značaja za čitanje slojeva promena i razvoja unutar već formirane teritorije. Procesi definisanja predeone strukture istražuju se kroz različite scenarije delovanja opisanih teorijskim konceptima pomoću kojih se ispituju oblici „proizvodnjež fizičkog i društvenog prostora, koji kroz prostorne manifestacije rezultiraju elementima predeone strukture u procesu razvoja teritorije grada, koji kao takvi predstavljaju kulturne artefakte sa jasno definisanim pozicijama i uticajima unutar strukture. U okviru operativnih kategorija prostornih situacija ispitivani su arhitektonsko i urbanističko delovanje kao prostorni i programski gest, zatim potencijal „mreža, granica, razlikaž u cilju uspostavljanja relacija „od tačke do poljaž, odnosno „od elementa do celinež. Celina predeone strukture posmatra se kroz fenomen arhitektonske topografije, odnosno kroz totalitet izgrađenih i elemenata prirodnosti, sa ciljem formiranja produktivnog sistema. Polazeći od premise načina sagledavanja predela kao teksta, na osnovu prethodno definisanih procesa (scenarija delovanja) i proizvoda (prostornih situacija) uz pomoć metodološkog aparata pozajmljenog iz filozofskog i lingvističkog diskursa u vidu koncepta (post)strukturalizma i de- teritorijalizacije, kao i heterotopije i „praznog prostoraž (terrain vague), cilj je bio uspostaviti smernice za čitanje prostornog narativa grada, odnosno višeslojnosti njegovog razvoja. Na ovaj način definisan je diskurs posmatranja dosadašnjih, ali i polazište budućih transformacija predeone strukture. U cilju mapiranja transformacije predeone strukture u procesu razvoja teritorije grada analizirane su i moguće tehnike njihovog prikaza (od topografskog ka digitalnom pristupu). Prethodno definisani pojmovni, prostorni i metodološki aparat u drugom delu istraživanja primenjuje se, odnosno instrumentalizuje, u procesu ispitivanja transformacije predeone strukture Beograda druge polovine XX veka. Ispitivanje se vrši kroz tri uporedne ravni: u domenu teorijskog delovanja (kroz ispitivanje komplementarnosti misli iskazane na značajnim konferencijama i onih vizuelizovanih u okviru generalnih urbanističkih planova); zatim u domenu praktičnog: kroz postupke građenja prirode i građenja u prirodi; kao i kroz utvrđivanje aktuelnog stanja predeone strukture Beograda, odnosno definisanja stvarnog polja (napuštenih) vizija i (ne)ostvarenih realizacija. Svi prethodno opisani postupci istraživanja, bilo u domenu teorijskog ili interpretativnog imaju za težište njihovu operacionalizaciju kroz predlaganje novih modela delovanja u cilju uspostavljanja odnosa između prirode i nasleđene strukture u njoj, pri čemu se savremeni grad posmatra kao obnovljeni predeo. Kroz zaključnu diskusiju ispituje se potencijal mogućih modela budućih transformacija predeone strukture koji su razmatrani kroz različite vremenske i prostorne obuhvate (paradigmu, projekat i program).