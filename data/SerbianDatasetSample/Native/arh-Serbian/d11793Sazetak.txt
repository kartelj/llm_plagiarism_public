Istraživanje koje će ova doktorska teza predstaviti bavi se procesom formiranja modela arhitektonsko‐tehnoloških intervencija za adaptaciju ruralnih područja na klimatske promene na različitim nivoima lokalnog. Ovako definisani modeli biće predmet razmatranja sa stanovišta različitih teorijskih pristupa, uz ispitivanje i pozicioniranje pojma arhitektonsko‐tehnoloških intervencija u kontekste lokalnog, ruralnog i klimatskih promena. Poseban deo ovog rada čini osvrt na seosku arhitekturu i ruralizam, predstavljen kroz studiju slučaja regije Zapadnog Pomoravlja, kao i studija izvodljivosti definisanih lokalnih modela na pomenutom području. Rad potencira uporedno ispitivanje više lokalnih faktora relevantnih kako za definisanje lokalnog konteksta, tako i za valorizaciju arhitektonsko‐ tehnoloških intervencija. Istraživanje razmatra pitanje da li je moguće generisati opšti metod za formiranje lokalnih modela arhitektonsko‐ tehnoloških intervencija pozicioniranih u kontekst klimatskih promena.