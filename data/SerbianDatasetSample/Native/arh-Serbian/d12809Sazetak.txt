Potrošnja energije, koja je u stalnom porastu zbog industrijskog razvoja i povećanja životnog standarda, dovodi do nestašice prirodnih resursa i zagađenja čovjekove okoline, što na globalnom nivou, indirektno utiče na klimatske promjene. Imajući u vidu procjenu da se oko 51,8% ukupne energije troši u okviru građevinskog fonda u Republici Srpskoj, jedan od prioritetnih i dugoročnih ciljeva je istraživanje energetske optimizacije zgrada. Osnovni zadatak istraživanja je određivanje reprezentativnih uzoraka postojećih stambenih zgrada grada Banjaluka, koji predstavljaju referentne zgrade za primjenu mjera u cilju energetske optimizacije omotača. U radu se razmatraju klimatske karakteristike grada Banjaluka, koje su relevantne za energetsku optimizaciju omotača. Predmetno istraživanje daje informacije o adekvatnim materijalima za energetsku optimizaciju omotača. Takođe, daju se i preporuke i metodologija za energetsku optimizaciju omotača postojećih stambenih zgrada na području grada Banjaluka i šire. Projektovanje i primjena mjera u cilju energetske optimizacije omotača i obezbjeđivanju toplotnog komfora, zahtijeva da arhitekta, kao i ostali stručnjaci koji učestvuju u projektovanju, posjeduju adekvatna znanja o ovim mjerama i mogućnostima njihove primjene. Cilj je da se sagledaju parametri energetske efikasnosti, specifična potrošnja energije za grijanje i emisija CO reprezentativnih uzoraka, da se analiziraju mjere obnove, 2, kroz energetsku i ekonomsku analizu adekvatnih materijala dostupnih na tržištu Bosne i Hercegovine i da se ustanove referentni modeli obnove omotača reprezentativnih uzoraka. U radu se predstavljaju analize energetskih ušteda i isplativosti primijenjenih mjera za energetsku optimizaciju omotača na konkretnim primjerima. U cilju unapređenja predmetne regulative na području Republike Srpske, rezultati istraživanja daju, za klimatske uslove Banjaluke, adekvatan prijedlog postavke graničnih/dopuštenih vrijednosti koeficijenata prolaza toplote. U istraživanju se analiziraju tehnički i ekonomski parametri odabranih materijala i mjera za energetsku optimizaciju omotača zgrada i utvrđuju konkretna unapređenja omotača reprezentativnih uzoraka postojećih stambenih zgrada grada Banjaluka. Primjenjeni metodološki pristup i rezultati omogućavaju sagledavanje parametara koji utiču na potrošnju energije za grijanje u zgradama i formiranje referentnih modela obnove omotača postojećih stambenih zgrada.