Teza se bavi istraživanjem otvorenih prostora u okviru zdravstvenih kompleksa, tačnije analizom uticaja otvorenih prostora na kvalitet boravka svih kategorija korisnika u zdravstvenim kompleksima. Inicijalni problem koji je pokrenuo istraživanje jeste marginalizovan status ovih prostora u nauci i praksi, a fokus rada je na prostornim karakterstikama kvaliteta boravka. Tri pretpostavke u radu bazirane su na determinisanju činioca kvaliteta boravka u zdravstvenim kompleksima. Ove pretpostavke tvrde da otvoreni prostori zdravstva doprinose kvalitetu boravka, tako što pozitivno utiču na psiho-fizičko stanje korisnika, kao i da kvalitet boravka u zdravstvenim kompleksima zavisi od otvorenih prostora. Za potrebe istraživanja odabrana je metoda studije višestrukog slučaja, koja se primenjuje na tri kompleksa sekundarne i tercijarne zdravstvene zaštite na teritoriji Beograda. Sam istraživački postupak se vrši kombinacijom teorijskog i empirijskog pristupa, tačnije kombinacijom kvantitativnih i kvalitativnih metoda istraživanja, sa fokusom na metode ankete i intervjua. Rezultati istraživanja potvrdili su sve postavljene hipoteze, ukazali na značaj otvorenih prostora zdravstva za sve kategorije korisnika, i uspostavili relacije između prostornih karakteristika, dinamike i načina korišćenja otvorenih prostora i kvaliteta boravka u zdravstvenim kompleksima. Ovaj rad doprinosi teorijama urbanog dizajna i pejzažne arhitekture, kao i teorijama psihologije okruženja i srodnim konceptima. Praktični doprinos rada predstavlja formiranje skupa preporuka za uređenje i oblikovanje otvorenih prostora zdravstva u cilju poboljšanja kvaliteta boravka u zdravstvenim kompleksima.