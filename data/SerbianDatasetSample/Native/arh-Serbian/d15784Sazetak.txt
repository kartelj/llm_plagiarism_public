Uslovi neizvesnosti i dinamičnih promena koje je teško predvideti predstavljaju najveći izazov održivom razvoju savremenih gradova. Jedan od procesa koji u velikoj meri doprinose ovim uslovima su klimatske promene, za koje postoje jaki dokazi da su izazvane antropogenim uticajima, pre svega upotrebom fosilnih goriva i emisijom gasova izazivača efekta staklene bašte. Gradovi, u kojima danas živi većina svetskog stanovništva, mesta su najvećih uzročnika klimatskih promena, ali ujedno i njenih najizraženijih posledica. U centru pažnje ove disertacije je rezilijentnost gradova, odnosno sposobnost da se izbore sa nepredvidivim uticajima poput klimatskih promena, zadržavajući pritom osnovne činioce sopstvenog identiteta, strukture i procesa, kao i održivost svog razvoja. Oni se u ovom istraživanju posmatraju kao kompleksni socio-ekološki sistemi, koji se nalaze u stanju dis-ekvilibrijuma i koji se odlikuju neodređenošću, samo-organizacijom i prostornom ekstenzijom u kojima se sistemi funkcionišu po principu „odozgo na gore“. U jedinstvenom okviru „ekologije grada“ urbane forme se, kao proizvod ljudske aktivnosti adaptacije prirodnog okruženja prema sopstvenim potrebama, razmatraju zajedno sa ostalim fizičkim komponentama sistema, a društveni procesi kao deo ukupnih bioloških aktivnosti. Oslanjajući se na saznanja o uticajima koji različitih urbanih obrasci mogu imati po procese i performanse urbanog sistema, bavićemo se njihovom ulogom i značajem za opštu rezilijentnost urbanih sistema, kao i na onu posebnu koja se odnosi na klimatske promene. Urbane forme, kao „proizvod“ određenih modela urbanog dizajna, reflektuju specifične vrednosti društveno-ekonomskog sistema i njegovog odnosa prema životnoj sredini. Ovi modeli uspostavljaju raznovrsne i međusobno različite relacije između artificijelnih i prirodnih komponenti sistema, dajući bitno drugačiju sliku i karakteristike izgrađenog predela. Osnovni cilj istraživanja je utvrditi uticaj određenog modela urbanog dizajna (stoga i rezultujućih urbanih formi) na rezilijentnost socio-ekološkog sistema. Na osnovu urbomorfoloških, ekoloških i socioloških kriterijuma, osnovni zadatak je evaluirati rezilijentnost određenih obrazaca urbanih formi na klimatske promene, a zatim razmotriti pristupe urbanog dizajna u cilju njihovog unapređenja.