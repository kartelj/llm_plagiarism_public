Šarplaninska sela bogata su kulturno-istorijskim spomenicima iz skoro svih perioda ljudske civilizacije. Oni su rasuti po najprivlačnijim prirodnim ambijentima ove planine, ali i u kompleksima stare arhitekture u urbanim i ruralnim celinama spomeničkog karaktera. Prizren je prava riznica kulturnog nasleđa; to je „grad-muzej“, biser stare arhitekture. Prizrenu se, u mnogo čemu, pridružuje Tetovo, na drugoj strani Šar-planine. Ali, dok se u arhitekturi gradskog urbanog tkiva oseća uticaj orijentalne arhitekture, dotle su šarplaninska sela uspela da sačuvaju i osobenosti izvorne, autentične arhitekture srpskog naroda koji od davnina živi na ovoj našoj planini. Šar-planina je zato pravi arhitektonski i etnološki park, koji do današnjih dana svedoči o istorijskom razvoju i trajanju ljudskog života na njoj. U tom arhitektonsko-etnološkom parku sreću se izvorni arhitektonski oblici, koji su zbog udaljenosti sela u dalekom, visokoplaninskom prostoru, stvoreni od lokalnog materijala i koji su oblikovani na najbolji način u datim klimatskim i socijalnim uslovima, ali uvek skladno, prepoznatljivo i sa nenadmašnom pečalbarskom veštinom sredačkih zidara. Zato kompleksi sa starim seoskim kućama, zajedno sa prirodnim ambijentom u kome se nalaze, deluju nestvarno, poput „malog grada“, prenesenog i utkanog u njih pečalbarskom veštinom zidara koji su gradili kuće u svojim selima, pa arbanaške kule, od Prizrena, preko Rumunije i sve do američkih zemalja. Narodno neimarstvo u selima Šar-planine dostiže svoj vrhunac na razmeđu između XIX i XX veka. To se posebno vidi na stambenim objektima iz tog perioda koji poseduju izuzetnu obradu arhitektonske konstrukcije i autohtonost arhitektonskog oblika. Značajna je društveno-istorijska pojava pečalbarenja majstora‒zidara, koja je na indirektan način uslovila i pojavu ovako jedinstvene arhitekture. Prema tome, može se zaključiti da je arhitektura u selima Šar-planine rezultat autohtonih karakteristika sredine u kojoj je nastala, ali i elemenata koji su rezultat pečalbarskih kretanja njenih vrsnih zidara. Verujem da će ovaj rad skrenuti pažnju naše naučne i stručne javnosti na ovaj deo arhitektonskog nasleđa, te da će doprineti boljem sagledavanju arhitekture ovog, pomalo zaboravljenog područja i naći svoju primenu u daljim arhitektonskim istraživanjima.