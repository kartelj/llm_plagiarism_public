Urbano opadanje je prisutno od nastanka grada. Ipak, učestalost ove pojave poslednjih decenija dovelo je do stvaranja međunarodno prihvaćenog koncepta gradova u opadanju. Pojava se prvenstveno prepoznaje po opadanju stanovništva usled ograničenja u restruktuiranju privrede zasnovane na industriji. Urbano opadanje u prostoru se naročito sagledava kroz prazne zgrade i polunapuštene gradske četvrti. Veliki uticaj na obrazovanje koncepta je imao nagli porast gradova u opadanju širom Istočne Evrope od početka post-socijalističke tranzicije ranih 1990-ih godina, sa pojavom ekstrema kod istočnonemačkih gradova. Iako je aktuelnost koncepta uočena na regionalnom planu, on nije dobio na značaju u naučnim i stručnim krugovima u Srbiji. Sa druge strane, većina gradova u Srbiji je prvi put zabeležila pad stanovništva na Popisu 2011. godine, a to je posebno zabeleženo kod gradova srednje veličine zbog privrede zasnovane na industriji. Ovim je predloženo istraživanje šest relativno sličnih gradova srednje veličine iz Vojvodine. Oblast istraživanja je stanovanje, gde na međunarodnom nivou nema konsenzusa u vezi njegove uloge. Iako većina naučnika smatra nedovoljno iskorišćeno stanovanje posledicom opadanja, brojni primeri potvrđuju da opadanje stanovanja više zavisi od lokalnih činilaca. Zbog toga istraživanje ima dvostruki cilj; uočavanje načina lokalnog i regionalnog prilagođavanja koncepta i to putem dokazivanja uloge stanovanja kao složenog elementa u urbanom opadanju koji može uticati na pokretanje razvoja grada. Na osnovu cilja sprovedena je dvostepena analiza izabranih gradova pomoću kriterijuma dobijenih iz proučavanja međunarodnih i regionalnih postavki koncepta. Krajnja svrha istraživanja je praktična, kroz uređenje mera i preporuka za prilagođavanje planiranja gradova u Srbiji radi prevazilaženja urbanog opadanja.