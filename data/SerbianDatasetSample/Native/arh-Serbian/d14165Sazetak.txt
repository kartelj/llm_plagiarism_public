Ova doktorska disertacija ima za cilj da prikaže i obrazloži istraživački postupak i rad na temi specifične pozicije kritičkog regionalizma unutar arhitektonskih teorija i praksi. Posebno težište istraživačke opservacije će bitu usmereno na višeznačnu ulogu metafore unutar kritičke prakse regionalizma prema dogmatskoj i gotovo ideološkoj neprikosnovenosti principa modernizma unutar specificiranog arhitektonskog diskursa, ali i konkretne autorske pozicije. Značaj profesora i arhitekte Ranka Radovića ovim će biti označen kao problemski okvir istraživanja koje treba da ukaže na simbolički, estetski, antropološki, filosofski i istorijski model metaforičke prezentacije, reprezentacije i interpretacije datosti mesta. Metafora kao osnovni metod kritike i preispitivanja kanona visokog modernizma stavljena je u službu relativizacije i kontekstualizacije tada dominantne paradigme. U istraživanju posebno mesto zauzima konzistentnost značenja i potentnost tradicije, koji su u potpunosti odredili prirodu Radovićevog dizajn procesa.