Urbana estetika je okosnica disertacije – polazi se od njenih osnova i načela i oni su prisutni do kraja istraživanja kroz ispitivanje mere i načina njihove primene u praksi urbanog planiranja i dizajna. Imajući u vidu haotično stanje urbanističke prakse u našoj zemlji i nizak estetski kvalitet urbanog pejzaža mnogih gradova, ovo istraživanje predstavlja doprinos poboljšanju takve situacije na primeru estetskog aspekta analiza i regulative koji utiču na oblikovanje urbanog pejzaža Beograda. Izabranom predmetu istraživanja pristupljeno je na celovit i sistematičan način. Njegovi glavni činioci su estetska analiza za potrebe regulacije i estetski aspekt regulative. Iz činjeničnog stanja nepostojanja usmeravanog, kontrolisanog i zaokruženog urbanog pejzaža Beograda, sa visokim nivoom ostvarenosti estetskog kvaliteta, proizašla je relaciona hipoteza da metodologija estetske analize i implementacije estetskih kriterijuma, kao njenih rezultata, u regulativu u urbanističkoj praksi Beograda nije jasno definisana. Nju dopunjuje tvrdnja da je mera primene preliminarne estetske analize kao i postojanja estetskog aspekta regulative minimalna. Ona je, na osnovu svih predočenih primera, informacija i veza između njih, potvrđena u zaključnim razmatranjima. Doprinos ovog istraživanja urbanom planiranju, dizajnu i urbanoj estetici, definisan je još u njegovim ciljevima i izražen kroz funkciju naučnog saznanja, i to kroz naučno objašnjenje (potenciranje koncepta kreativnog procesa analize, planiranja i regulisanja koji vodi ka oblikovanju estetski kvalitetnog urbanog pejzaža, upoznavanje načina (metodologije) primene urbane estetike u produkciji urbanog pejzaža u Srbiji, konkretno u Beogradu, u regulativi i njenoj pripremi, kao i mogućnosti za njihovo unapređenje) i sistematizaciju (uobličenje teorijske osnove koja se može primeniti u urbanističkoj praksi i regulativi kako bi se i dobila što bolja povratna reakcija javnosti, kao i sumiranje preporuka/smernica iz uspešnih inostranih primera za poboljšanje estetskog aspekta analize i regulative u domaćoj praksi). Pored ovih glavnih ciljeva bitan je i doprinos razvoju objektivnih kriterijuma za analizu (kriticizam i evaluacija) i sintezu (planiranje i dizajn). Oni su definisani i sistematizovani iz estetskih principa kao i iz principa vezanih za pešačenje/kretanje, kulturne i društvene uslove koji, svi zajedno, utiču na estetski kvalitet urbanog pejzaža. Estetski principi su od primarne važnosti ali su i ostali vrlo značajni za objektivnost procesa procene vrednosti posmatranog subjekta. Korišćeni naučni metodi i sveukupna metodologija istraživanja odgovaraju obrazloženom problemu, predmetu i ciljevima istraživanja kao i kompleksnosti same oblasti urbane estetike kroz koju se estetska komponenta urbanog pejzaža široko tumači. Pri izboru metoda bilo je bitno da se njihovom primenom odgovori na ključna pitanja – kako meriti prisutnost urbane estetike u analizama i regulativi, koji je indikator za način implementacije estetskih principa i kriterijuma u regulativu kao i indikator za definisanost metodologije estetskih analiza. Shodno tome, glavne metode koje su korišćene su analiza dokumenata (sprovedenih estetskih analiza, planova, zakona, odluka, pravilnika...) i sinteza prikupljenih podataka. Od ostalih metoda, prisutni su metod slučaja, komparativni metod, deskriptivni metod i kritička analiza. Kroz uporedni prikaz inostrane i beogradske urbanističke prakse, istraživan je odnos potrebnog ('šta i kako treba raditi') i postojećeg ('kako se kod nas radi'). Dobijeni rezultati po ključnim segmentima istraživanja su: za teorijsku osnovu - uobličenje teorijskog okvira oblasti urbane estetike, sistematizacija savremenih estetskih principa i sumiranje mogućih estetskih kriterijuma za potrebe regulative, za estetske analize - sumiranje mogućih vrsta, sistematizacija primera urađenih analiza, identifikacija i analiza metodologije njihove izrade, identifikacija načina iniciranja izrade analiza (individualno ili institucionalno) i sumiranje smernica, proisteklih iz uspešnih inostranih primera, za unapređenje postojećeg stanja beogradske prakse, za estetsku regulaciju - ii sumiranje vrsta estetske regulative, sistematizacija primera estetske regulative i kontrole, sumiranje estetskih kriterijuma ugrađenih u regulativu (Beograd  ugrađeni + potrebni/mogući) i sumiranje smernica za unapređenje postojećeg stanja beogradske prakse, i za vezu estetske analize i regulacije - identifikacija postojanja/nepostojanja veze, identifikacija i analiza metodologije implementacije rezultata (estetskih kriterijuma) u regulativu i sumiranje smernica za unapređenje postojećeg stanja beogradske prakse. Na kraju istraživanja rezultati su kvalitativno poboljšani analizom mogućnosti njihove praktične primene u urbanističkoj praksi Beograda – kroz situaciju 'idealne' primene ali i konkretnog navođenja nekih od realnih opcija. Tematika ove doktorske disertacije je aktuelna jer tretira problematiku urbane regulative sa estetskog aspekta, u vremenu kada ostvarivanje estetskog/vizuelnog kvaliteta gradova postaje sve više bitno i profesionalcima i korisnicima. Nije do sada bila predmet istraživanja u našoj nauci pa je ovo prvo ozbiljno istraživanje estetskog aspekta analiza i regulative. Posebno se naglašava značaj urbane estetike, koja u našoj naučnoj i stručnoj literaturi, kao termin i kao naučna disciplina, nije do sada obrađivana, zatim primena njenih principa i kriterijuma u regulativi oblikovanja urbanog pejzaža i predočavanju adekvatnih metodologija, kao i otvaranju novih istraživačkih pitanja koja vode ka nadograđivanju znanja u ovoj oblasti. Ističe se i dopunski interdisciplinarni društveno-kulturno-prostorni diskurs razmatranja koji omogućava holistički odogovor na glavnu problematiku. Teza poseduje teorijsku i praktičnu dimenziju, tj. njeni rezultati predstavljaju naučne i praktične doprinose na više nivoa. Namera istraživanja je da kroz konstruktivnu analizu postojeće situacije u Beogradu bude korisno onima koji nose glavnu odgovornost u oblikovanju njegovog urbanog pejzaža. Ono će pomoći, pre svega, stručnjacima iz primarnih oblasti istraživanja - planerima, urbanim dizajnerima, i arhitektama, zatim društvenim naučnicima i donosiocima odluka, u njihovom razumevanju i proceni estetskog kvaliteta urbanog okruženja kao i mogućnostima njegovog unapređenja kroz promenu i poboljšanje predočenih činioca predmeta istraživanja i njihovih veza. Razvijanje iii estetskog aspekta urbanih analiza, regulacije i kontrole vodi ka stvaranju celine urbanog pejzaža kao izraza povezujuće teme, odnosno koordinisanog pristupa.