Kupole sa konkavnim poliedarskim površima izučavaju se kao geometrijske forme i kao strukture zanimljive za primenu u arhitekturi i građevinarstvu. Poliedri koji slede način generisanja kupola (Džonsonovih tela), s tim što izostaje kriterijum konveksnosti i što se u omotaču ovih tela pojavljuju dva ili više nizova jednakostraničnih trouglova, nazivaju se Konkavne kupole (uz odrednicu vrste). Vrsta kupole diktirana je brojem redova jednakostraničnih trouglova u mreži. Jednakostranični trouglovi grupisani su u prostorne šestostranike, koji polarnim rasporedom oko centralne ose poliedra, čine deltaedarski omotač. Nad istom poligonalnom osnovom postoji više različitih Konkavnih kupola jedne vrste. U radu su date geometrijske konstrukcije i drugi grafički postupci (3D modelovanje) pomoću kojih se mogu prikazati kupole iz posmatrane grupe, a koji su omogućili pronalaženje međusobnih relacija parametara, dimenzija i elemenata samog tela. Modelovanje Konkavnih kupola četvrte vrste omogućeno je i izradom programa u softverskom paketu MATLAB. Sistematizacijom osobina Konkavnih kupola, određen je maksimalni broj predstavnika svake vrste i osnovni parametri Konkavnih kupola više vrste. Na osnovu grafičkih konstrukcija, parametri tela mogu biti određeni i analitičkim metodama, primenom iterativnih numeričkih postupaka. Prikazane su i nove poliedarske strukture koje nastaju varijacijama Konkavnih bikupola postupcima žirorotacijom, elongacijom, žiroelongacijom i augmentacijom. Kupole su elongirane i Konkavnim antiprizmama druge vrste, čiji je postupak konstruktivno geometrijskog generisanja detaljno elaboriran. Uspostavljanjem odnosa između teorijskih postavki i njihovih rešenja sa konkretnom arhitektonskom strukom pokazano je da istraživanje na posmatranim poliedarskim predstavnicima ima praktičnu primenu.