Doktorska disertacija se bavi problemima primene kuluturnih i kreativnih politika i mogućnostima da ove politike budu osnov urbane obnove malih opština. Politike urbo-ekonomskog razvoja gradova i naselja, zasnovanog na kulturi i kreativnosti su postale široko prihvaćene, ali se često nekritički primenjuju. Ove politike prepoznajemo u konceptima kulturnih, kreativnih gradova, kulturnih i kreativnih industrija, kulturnih i kreativnih klastera i kulturnog i kreativnog turizma. Uobičajno se povezuju sa velikim gradovima, ali su sve zastupljenije u razvoju manjih gradova i naselja; kako manji gradovi i naselja nemaju uobičajne resurse kulturnih i kreativnih politika, istraživanja upućuju da su u ovim slučajevima pogodni modeli usmereni na razvoj turizma, zasnovanog na lokalnim odlikama i specifičnoj, „niša“ ponudi. Polazna pretpostavka je da kulturne i kreativne politike, zasnovane na konceptu klastera, mogu da budu osnov urbane obnove manjih naselja. Ovo je posebno bitno u kontekstu Srbije, demografskih i ekonomskih problema malih naselja i razmatranja mogućnosti primene ovih politika u urbanoj obnovi. Druga pretpostavka je da se metode i modeli kulturnih i kreativnih politika mogu povezati sa prostornim, kulturološkim, socijalnim odlikama i odlikama ljudskog resursa i da se na osnovu toga može definisati politika koja odgovara lokalnim uslovima. U ovom kontekstu, kao reprezentativni primer izabrana je opština Golubac, zbog odlika opštine i projekata koji su se realizovali ili je u toku njihova realizacija. Istraživanje je sprovedeno primenom nekoliko naučnih metoda, koje se primenjuju u oblasti urbanizma. Opšti naučni metod je analitičko-sintetički, kritičke analize sadržaja, logičke argumentacije, deduktivni metod i metod studije slučaja. Prvi deo istraživanja je obuhvatio uvid u teorijska razmatranja kulturnih i kreativnih politika, od njihovog nastanka, definicija, primene pojmova, fenomena razvoja gradova koji ih prate i srodnih koncepta; prikazani su pozitivni i negativni rezultati njihove primene; različiti primeri iz prakse teorije i naučne diskusije, što je sve zajedno ukazalo na njihovu složenost i potrebu drugačijeg pristupa. Po osnovu sprovedenog istraživanja teorijske osnove, definisana je klasifikacija metoda i modela kulturnih i kreativnih politika, sa ciljem da budu osnova daljeg analitičkog aparata ovog istraživanja. U drugom delu istraživanja uporedo su izložene odlike kulturnih, kreativnih politika, kulturnih i kreativnih klastera, turizma i urbane obnove. Izdvojena su i definisana „obeležja“ kulturnih i kreativnih politika, skup odlika kojima se politike mogu celovito opisati, kao bitan deo analitičkog aparata i utvrđeni su kriterijumi dalje analize. U ovom delu istraživanja dat je osnovni uvid u sistem planiranja u Srbiji, kao osnova razumevanja daljeg istraživanja. U trećem delu istraživanja, definisanju modela urbane obnove kreativnim i kulturnim politikama, pristupilo se konkretnoj primeni utvrđenih kriterijuma. Model treba da predstavlja obrazac prepoznavanja zastupljenosti urbane obnove u kulturnim i kreativnim politikama i da daje različite rezultate u zavisnosti od predmeta posmatanja. Definisani su koraci koje je potrebno sprovesti u postupku formiranja modela i definisan je „nulti“ model, koji predstavlja deskriptivan, sistematizovan opis „preseka dva skupa“: politika, usmerenih na upotrebu kulture i kreativnosti i urbane obnove. U četvrtom delu istraživanja su izloženi razlozi izbora studije slučaja, osnovna obeležja opštine Golubac i projekti kulturnih i kreativnih politika koji su realizovani i koji se realizuju. Dalje je izvršena analiza resursa opštine i pogodnost primene metoda kulturnih i kreativnih politika, po osnovu njihove prethodno utvrđene tipološke klasifikacije, na osnovu čega je proverena druga hipoteze – da se metode i modeli kulturnih i kreativnih politika mogu povezati sa lokalnim odlikama. Kroz sprovođenje utvrđenog postupka, u okviru kojeg je sprovedena analiza strateških dokumenata, obeležja i projekata opštine, definisan je i opisan model urbane obnove na studiji slučaja, čime je potvrđena i prva hipoteza. Rezultati ovog istraživanja su doprinos disciplini kulturnih i kreativnih politika u funkciji urbo-ekonomskog razvoja. U užem smislu, istraživanje predstavlja doprinos u integralnom i sistematizovanom pristupu i u načinu posmatranja politika urbanog razvoja zasnovanog na kulturi i kreativnosti, posebno njihovog doprinosa urbanoj obnovi i razvoju manjih opština. Istraživanje ističe složenost kulturnih i kreativnih politika i potreban analitički pristup u njihovoj pripremi i realizaciji. Praktični doprinos su kriterijumi i metode, koji su primenljivi u pripremi i realizaciji različitih dokumenata i projekata i koji omogućavaju da se uspostavi odnos između kulturnih i kreativnih politika, urbane obnove i lokalnih osobenosti.