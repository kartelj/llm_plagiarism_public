Ovaj rad predstavlja prilog proučavanju moderne arhitekture i urbanizma dvadesetog veka u Beogradu. Rad se bavi istraživanjem arhitekture javnih objekata izgrađenim po načelima Moderne kao značajne arhitektonske i šire kulturne pojave u gradu Beogradu i širem jugoslovenskom prostoru u periodu od 1918. do 1941. godine. U ovom periodu sagrađeni su javni objekti sa primenjenim principima Moderne u arhitekturi i urbanizmu. Rad polazi od analize inicijalnih ideja modernog pokreta između dva Svetska rata u Evropi i refleksijama koje je imao na arhitekte koji su preuzimali ovaj model u projektovanju i realizaciji javnih objekata u Beogradu. Sistematizacijom i kritičkom analizom primera realizovanih javnih objekata istražuje se u kojoj je meri Moderna bila zastupljena u Beogradu u arhitektonskoj produkciji tog doba, koji su modeli iz evropskog iskustva preuzimani direktno i indirektno u funkcionalnoj organizaciji, arhitektonskoj volumetriji, konstrukciji i materijalizaciji objekata. Rad obuhvata i hronološku, kritičku analizu najznačajnijih realizovanih objekata u ovom periodu. Istraživanje polazi od stava da su u realizaciji javnih objekata u Beogradu bile prisutne ideje Moderne i avangarde čija su načela bila formirana u kontekstu ključnih istorijskih, društvenih i kulturnih pojava u Evropi i Srbiji. Ovakav stav o problemu istraživanja pretpostavlja uspostavljanje korelacije između načela Moderne i arhitektonskih realizacija domaćih autora kao i teorijsku refleksiju promena koje je Moderna generisala u razvoju Beograda i koje su promovisale novu državu i savremeno društvo.