Područja poput brdsko - planinskog istoka Srbije su, u uslovima radikalnih izmena društvenih koncepcija tokom protekla dva veka, doživljavala česte razvojne diskontinuitete, u logici postupanja i dešavanja u prostoru, odnosno u formiranju kulture oblikovanja životne sredine. Motivi za istraživanje mogućnosti revitalizacije centara u selima i specifičnim ruralnim područjima, nalaze se u pokušaju pronalaženja ispravnog razvojnog koda. Isti bi uključivao, sa jedne strane, njihove postojeće prirodne i stvorene resurse i potencijale, a sa druge strane, matricu ispravnog prostornog intervenisanja u njima. Istraživanje predstavlja ispitivanje mogućnosti očuvanja nasleđenih ambijentalnih vrednosti i tradicionalnih pojavnosti i običaja u seoskim sredinama, kroz uvažavanje i pravilno usmeravanje upliva savremenih urbanističkih, socioloških, ekonomskih, demografskih i drugih fenomena, potreba i pojava u društvu. U vidu predmeta – modela istraživanja, tretirano je osam seoskih naselja u istočnoj Srbiji, od kojih je opsežna analiza izvršena na jednom od njih - primarnom, dok su preostala naselja kao sekundarni modeli, tretirani sa osnovnim karakteristikama i potencijalima u komparativnom postupku i svođenju relevantnih rezultata. Primarni model, analiziran je kao reprezentativan predstavnik istovremeno tipičnog i u mnogim aspektima posebnog naselja. Društveno – ekonomske i prostorne uslovnosti, predstavljale su kontekst za analizu prostornih promena, kroz niz definisanih vremenskih perioda od agrarnog, preko zanatskog do industijskog društva i današnjeg vremena tranzicije. Uočene su pojavnosti u stambenoj, a posebno javnoj arhitekturi centara, kao i njihov položaj u širem kontekstu, odnosno u svetlu formiranja IV kvalitetnih turističkih klastera. Isti bi se osmišljavali na osnovama postojećih prirodnih i antropogenih resursa i potencijala u okruženju, ali i na bazi predpostavke novog hijerarhijskog umrežavanja naselja, sa novim centrima u ruralnim područjima, nezavisno od postojećih administrativnih podela i nelogičnih teritorijalnih pripadnosti. Kao i za druga područja i naselja u njima, i za oblast brdsko - planinskog istoka Srbije pa i same centre u selima, postoje neaktivirani programi adekvatnog delovanja, koji bi u većoj meri doprineli bržem izlasku iz stagnacije i krize i ublažavanju dugogodišnje depopulacije i deagrarizacije. U meri ispravnosti početnih hipoteza, odnosno pozitivno ocenjenih postavljenih ciljeva istraživanja, stvoriće se teoretski okviri za predlaganje principa pravilnog pristupanja budućem razvoju i delovanju u prostornom planiranju i modelovanju konkretnih osetljivih ruralnih prostora. Osmišljenim stručnim reagovanjem u brdsko – planinskim prostorima Istočne Srbije, a posebno dobro prepoznatim i odabranim centralnim funkcionalnim tačkama u mrežama naselja, postigla bi se održiva revitalizacija opustošenih i dehumanizovanih naselja. Posledično tome, aktivirali bi se do sad neiskorišćeni prirodni i stvoreni resursi, u gravitacionim područjima oko centara, na osnovama osmišljenih organizovanih programa, čime bi se pojavila prilika za savremen i održiv razvoj ruralnih sredina i naselja u njima.