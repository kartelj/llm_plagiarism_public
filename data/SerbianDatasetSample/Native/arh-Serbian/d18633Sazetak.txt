Predmet istraživanja su izložbe arhitekture koje su organizovane u okviru socijalističke Jugoslavije u periodu nakon Drugog svetskog rata. Imajući u vidu sve veći broj istraživanja koja se odnose na izložbe arhitekture, kao posebnu formu manifestacija na globalnom nivou sa jedne, i istraživanja koja se odnose na istoriju socijalističke Jugoslavije, sa posebnim naglaskom na arhitekturu i urbanizam koji su nastali na tom prostoru, sa druge strane, izložbe su razmatrane kao kolektivne aktivnosti čijom se analizom omogućava uvid u širi kontekst društvenih, ekonomskih, političkih i kulturnih dešavanja u okviru Jugoslavije nakon Drugog svetskog rata, i statusa koji je arhitektura imala u okviru njih. Fokus istraživanja je na potencijalu izložbi da istovremeno budu deo, ali i da oblikuju diskurs arhitekture prvenstveno kao mesto debate između arhitektonske struke i javnosti, odnosno kao mesto promocije ili kritike ideja u okviru domena arhitekture. Izložbe arhitekture biće posmatrane kao uzrok, ali i kao posledica određenih promena i dešavanja u širem društvenom, kulturnom, političkom i ekonomskom kontekstu. Definisan na ovaj način, okvir predloženog istraživanja omogućava da se teme izložbenih praksi u domenu arhitekture, kao i modaliteti posleratne arhitekture u Jugoslaviji, dodatno istraže i analiziraju. Prilikom razmatranja izložbenih praksi, izložbe se ne analiziraju kao izolovani događaji prezentacije arhitektonskih dela u pojedinim razdobljima socijalističke Jugoslavije, već kao okvir za proizvodnju, recepciju i evaluaciju arhitekture, kroz analizu celokupnog procesa organizacije izložbi, uključujići kriterijum selekcije, tematski okvir i mesto održavanja. Posmatranjem izložbi arhitekture, nastalih u socijalističkoj Jugoslaviji u svim fazama njenog postojanja, kao većeg međuzavisnog sistema, mogu se pratiti pojave i promene u teoriji i praksi arhitekture, koje nam mogu pokazati kakav je status imala arhitektura u jugoslovenskom društvu i kakva je bila njena uloga u jugoslovenskom kulturnom prostoru.