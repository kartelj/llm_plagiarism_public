U ovom radu se istražuje međuzavisnost i sprega održive arhitekture, zdravstvenog turizma i salutogenih prostora u cilju definisanja sinteznog, integrativnog projektantskog modela koji bi obuhvatio značajne principe za sve tri oblasti (domena) i čijom bi se primjenom prilikom rekonstrukcije omogućilo značajno unaprijeđenje postojećih zdravstveno-turističkih objekata, što se posebno odnosi na objekte građene u drugoj polovini 20. vijeka, kao što je to slučaj sa Institutom za fizikalnu medicinu, rehabilitaciju i reumatologiju „ Dr Simo Milošević“ u Igalu. Ključni aspekti za sve tri oblasti su zdravlje (očuvanje zdravlja i blagostanja) i održivost (integrativni model održivog razvoja u kom je dominantan aspekt životna sredina, a podcjeline u okviru nje ekonomski i socio-kulturni aspekti). U domenu održive arhitekture uticaj na zdravlje se analizira kroz aspekte očuvanja životne sredine (prirodnih uticajnih faktora okruženja), kao i aspekte zadovoljenja uslova komfora (toplotnog, vazdušnog, vizuelnog, zvučnog, psiholoških aspekata komfora i povezanosti sa prirodom) primjenom pasivnih projektantskih mjera. U domenu zdravstvenog turizma očuvanje/poboljšanje zdravlja je osnovni motiv putovanja, a tako i od suštinskog značaja za zdravstveno-turističku destinaciju, dok je ključni cilj kreiranja salutogenih (iscijeliteljskih) prostora pospješenje stanja zdravlja korisnika prostora. Održivost se analizira kroz projektantske bioklimatske mjere i principe humanog projektovanja u domenu održive arhitekture, kroz aspekte održivog razvoja zdravstvenog turizma (očuvanost prirodnih ljekovitih faktora i okruženja, niskokarbonski turizam, zadovoljstvo turista), kao i značajan princip kreiranja salutogenih prostora (savremena projektantska trijada održivost-svjesnost o resursima, funkcija-udobnost, percepcija-zadovoljstvo). U domenu projektovanja salutogenih prostora značajne teme analize su projektovanje zanovano na naučnim dokazima (evidence based design), kao i kontekstualnost. Rezultat analize sva tri domena je sintezni model valorizacije objekata zdravstvenog turizma u kom je kao referentni okvir usvojeno salutogeno okruženje (prirodno i izgrađeno, simboličko i društveno okruženje), u okviru koga se kao podcjeline izdvajaju održiva arhitektura i zdravstveni turizam. Ovaj model obuhvata ciljeve, kriterijume, indikatore i preporučene mjere valorizacije objekata zdravstvenog turizma, na kojima je bazirana studija slučaja- valorizacija postojećih prostornih, ekoloških, funkcionalnih i zdravstveno-turističkih kapaciteta Instituta u Igalu, u cilju utvrđivanja mogućnosti unaprijeđenja primjenom trenutno nedovoljno primjenjenih preporučenih mjera prilikom buduće rekonstrukcije kompleksa Instituta. Cilj istraživanja je utvrđivanje nove teorijske i praktično primjenjive metodologije projektovanja objekata zdravstvenog turizma kojom bi se integrisali ključni savremeni principi održive arhitekture (humanog projektovanja), zdravstvenog turizma i kreiranja salutogenih (iscijeliteljskih) prostora, što bi omogućilo održivi razvoj zdravstveno-turističkih destinacija i doprinijelo stvaranju zdravijih, prijatnijih, humanijih, inspirativnijih, čovjekomjernijih prostora i ambijenata, a tako i značajno unaprijedilo zdravlje i blagostanje korisnika prostora.