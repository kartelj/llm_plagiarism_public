Predočena disertacija, zasnovana na teorijskoj interpretaciji istraživačkog dela arhitekte Đorđa Petrovića, usmerena je na istraživanje diskursa integralnosti i samostalnosti arhitektonskog crteža. Tematski okvir analize podstaknut je Petrovićevim naučnim i pedagoškim radom na Arhitektonskom fakultetu Univerziteta u Beogradu u oblasti arhitektonskog crtanja (1959- 1975), kao i njegovim istraživanjima u domenu futurističke i vizionarske arhitekture i kosmičke umetnosti, koja sprovodi tokom boravka u Kanadi (1976- 1989). Kao početak vremenskog obuhvata analize uzima se relevantan period ranih sedamdesetih godina prošlog veka, kada se na Arhitektonskom fakultetu u Beogradu formira koncept Nove škole, gde Petrović u nastavni i teorijski okvir uvodi pojmove vizuelna istraživanja i vizuelne komunikacije, problematizujući ulogu arhitektonskog crteža kao isključivo tehničkog sredstva. Shodno analizi Petrovićevog interdisciplinarnog istraživačkog opusa, osnovno problemsko pitanje tiče se definisanja odlika integralnosti crteža u arhitekturi kroz ustanovljene principe estetičnosti strukturalne forme, vizuelnog istraživanja čovekovog okruženja, i reprezentacije prostora. Ujedno, data koncepcija integralne prirode arhitektonskog crteža valorizovana je i u odnosu na tadašnji društveno-kulturološki kontekst, kao i aktuelne prakse toga vremena i perioda koji mu je prethodio. Cilj rada ogleda se u uspostavljanju modaliteta primene integralnog arhitektonskog crteža u okvirima naučnog, stvaralačkog i pedagoškog delovanja. ––