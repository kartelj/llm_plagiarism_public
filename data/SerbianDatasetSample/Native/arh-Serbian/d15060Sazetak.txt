Doktorska disertacija posvećena je razvoju odgovarajućeg modela za potrebe predikcije jonosferskih korekcija zadovoljavajuće tačnosti za mrežne RTK (eng. Real Time Kinematic) aplikacije. Kao prvi korak ka ostvarenju ovog cilja vršeno je ispitivanje kratkoročnih vremenskih karakteristika jonosfere na regionalnom prostornom nivou, kako bi se kvantifikovalo njeno ponašanje tokom različitih sezonskih i dnevnih perioda. Korišćeni su podaci sa mreže permanentnih stanica na teritoriji Republike Srbije. Analiza je vršena za četiri različita sezonska perioda tokom prethodnog solarnog maksimuma tokom 2013. i 2014. godine. Nakon toga vršeno je analiziranje promena sadržaja elektrona u D regionu izazvanim solarnim H-flerovima na osnovu čega su istraživane vremenske promene TES (eng. Total Electron Content in D region) i njihov udeo u ukupnom D TES (eng. Total Electron Content) odnosno ukupnom kašnjenju GPS (Global Positioning System) signala. Na kraju pristupljeno je definisanju odgovarajućeg modela za potrebe predikcije jonosferskih korekcija za mrežne RTK primene na teritoriji Srbije. Testirane su dve prediktivne šeme bazirane na metodu linearne regresije i primeni neuronskih mreža. Pokazalo se da primena neuronskih mreža daje bolje rezultate i da je u stanju da prediktuje jonosfersko kašnjenje na nivou tačnosti od ± 5cm u proseku od oko 9 minuta u odnosu na realnu stopu jonosferskih promena. Ovi rezultati sugerišu da tehnika modelovanja primenom neuronskih mreža, može da se primeni kod mreža RTK sistema za prediktovanje greške jonosferskog kašnjenja koji će omogućiti pozicioniranje na centimetarskom nivou tačnosti. 