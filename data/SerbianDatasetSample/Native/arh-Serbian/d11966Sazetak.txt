Teza se bavi istraživanjem umetničke instalacije kao 'prostorne prakse' koja se koncipira i realizuje između umetničkog i arhitektonskog projekta. U užem smislu, istraživanje je usmereno alternativnim prostornim idejama koje se tiču novog seta odnosa između subjekta i prostornog poretka kao i novih načina nastanjivanja i aproprijacije prostora. Kroz teorijski diskurs utemeljen u metodologiji arhitektonskog projektovanja i teoriji savremene umetnosti, predmet rada se usmerava na analizu referentnih primera koji ukazuju na načine na koje su određene prostorne situacije istražene preko instalacija osmišljenih od strane umetnika i arhitekata. Pozicioniranje umetničke instalacije kao 'prostorne prakse' između polja istraživanja umetnosti i polja istraživanja arhitekture zahtevalo je kritički pregled referentnih tekstova koji se odnose na zamisao 'međuprostora' i odredilo je interdisciplinarni karakter ovog istraživanja. Polazne hipoteze u ovom radu su da umetnička instalacija otvara novo polje za arhitektonska istraživanja u fazi koncipiranja i realizacije projekta te da umetnička instalacija može da se postavi u polje arhitektonske teorije i prakse kao samostalni vid stvaralaštva koji preispituje i menja ustanovljeni odnos koncipiranja i realizacije arhitektonskog projekta. Uporište hipoteza zasnovano je na tumačenjima savremenih teorija arhitekture i umetnosti, prema kojima upotrebom principa korišćenih u koncipiranju i realizaciji umetničke instalacije arhitekti mogu da dinamiziraju projektantski proces usvajajući manje determinišući okvir i oslobađajući arhitekturu definisanosti sopstvenim medijima (Rendell, 2006; Grosz, 2001; Hill, 1998; Bonnemaison & Eisenbach, 2009). Tako se, preuzimanjem osobenosti umetničkih instalacija unutar istraživanja u arhitektonskom projektovanju, problematizuje uspostavljeni poredak arhitektonskog projektovanja sa ciljem formiranja samostalne profesionalne pozicije. S’ obzirom na to da je ovo istraživanje sprovedeno na 'dijagonalnoj osi' između umetnosti i arhitekture, doprinos ove disertacije je dvojak. Prva grupa razultata istraživanja sumira, kroz izdvojene studije slučaja, ključne koncepte umetničkih instalacija unutar polja istraživanja umetnosti. Druga grupa rezultata istraživanja upućuje na potencijal i značaj koncepata umetničkih instalacija u arhitektonskom projektovanju, te sumira, kroz studije slučaja, koncepte umetničkih instalacija kao arhitektonske kategorije. Istraživanje naglašava značaj uloge umetničkih instalacija u arhitektonskom projektovanju i postavlja nova istraživačka pitanja koja vode nadograđivanju znanja u oblasti procesa projektovanja. Takođe, istraživanje umetničke instalacije sa stanovišta arhitektonskog projektovanja ističe važnost interdisciplinarnosti u projektovanju i istraživanju i značaj integrisanja načela umetnosti u oblast arhitektonskog projektovanja sa ciljem stvaranja inovativnog pristupa problematici projektovanja.