Primena principa energetske efikasnosti u projektovanju i građenju objekata socijalnog stanovanja u najrazvijenijim državama EU prerasla je u poslednjih nekoliko decenija iz domena pojedinačnih eksperimentalnih projekata u veoma uspešnu arhitektonsko-građevinsku praksu koja se i dalje razvija - upravo u smislu povećanja energetske efikasnosti samih objekata. Sa druge strane, Srbija poslednjih godina tek uspostavlja prve institucionalne i zakonske okvire i u domenu socijalnog stanovanja i u domenu energetske efikasnosti zgrada. Stambeni fond javnog rentalnog stanovanja (JRS) u Srbiji, iako je u priličnoj meri nov jer datira od 2005. godine, već danas je substandardnih energetskih svojstava, kako je pokazalo istraživanje u okviru ove disertacije. Cilj istraživanja ove disetracije je bio u tome da se i u Srbiji upostavi praksa projektovanja i gradnje novih energetski efikasnih objekata JRS, uzimajući u obzir sve relevantne specifičnosti u Srbiji. Da bi se ovo ostvarilo, razvijena je posebna metodologija koja se bazira na formiranju, analizi i valorizaciji Modela materijalizacije objekata JRS u Srbiji. Shodno kompetenciji arhitektonske struke, energetska efikasnost objekata JRS postignuta je isključivo arhitektonsko-građevinskim merama na termičkom omotaču objekta i na gabaritu objekta. Analizom stambenog fonda JRS u Srbiji utvrđen je tipološki spektar objekata i nivo energetske efikasnosti koji su adekvatni za buduće objekte JRS u Srbiji - na osnovu kojih je formiran određen broj Modela materijalizacije. Energetska svojstva ovih Modela utvrđena su softverskim numeričkim postupkom kako bi se dobile vrednosti godišnje potrebne energije za grejanje svakog od njih, utvrdio njihov energetski razred i odredila količina godišnje emisije SO . Modeli su potom međusobno 2 upoređivani i vrednovani na osnovu prethodno utvrđenih kriterijuma. Na taj način došlo se do osamnaest Modela materijalizacije koji predstavljaju opseg adekvatnih rešenja za buduće objekte JRS u Srbiji, u okviru kojeg je moguće odmah (još u toku koncipiranja i projektovanja objekta JRS) odabrati onaj Model koji bi u konkretnim projektnim uslovima bio optimalan za zadatu lokaciju sa aspekta energetske efikasnosti. Rezultati i zaključci istraživanja ove disertacije pretočeni su u projektantske preporuke za projektovanje budućih objekata JRS u Srbiji zakonom propisanog nivoa energetske efikansosti. Pored toga, ustanovljen je i jasan metodološki postupak za formiranje, analizu i valorizaciju Modela materijalizacije koji je primenljiv ne samo na objekte JRS u Srbiji već i na bilo koji drugi tip objekta u bilo kojoj državi.