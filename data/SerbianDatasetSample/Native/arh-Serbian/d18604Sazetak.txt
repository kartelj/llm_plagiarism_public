Osnovni predmet istraživanja doktorske disertacije je prostor antičkog grada Viminacijuma, prestonice rimske provincije Gornje Mezije, nastalog u I veku nove ere, i važnog legijskog logora, danas arheološkog nalazišta i arheološkog parka nedaleko od gradskog naselja Kostolac u Srbiji. Rad multidisiplinarnog tima koji se sastoji od istraživača Arheološkog instituta i Centra za nove tehnologije Viminacijum iz Beograda, započet početkom ovog veka, zaustavio je pljačkanje antičkog grada, kontinuiranim istraživanjama omogućio ubrzanu prezentaciju antičkih građevina i dolazak prvih turista, a upostavljena je i zakonska granica između arheološkog nalazišta i napredujućeg površinskog kopa uglja. Međutim, u nastavak procesa zaštite i prezentacije antičkog Viminacijuma trebalo bi uključiti i uvođenje sveobuhvatnog koncepta zaštite i prezentacije prostora čiji je Viminacijum deo - koncepta kulturnog predela, uz posmatranje doprinosa svih prirodnih, istorijskih, kulturnih i društvenih činilaca Tako koncept nastao kroz rad na ovoj disertaciji ističe specifični predeo koji ne čine samo fizički ostaci građevina, već i nematerijalne vrednosti nastale kao rezultat uticaja različitih konteksta kroz evoluciju, odnosno konstrukciju, dekonstrukciju i rekonstrukciju - građevina, naselja i prostora. Ovim pristupom se prate savremene doktrine zaštite nasleđa u kojima je pojam kulturnog predela sve značajniji. Istraživanje obuhvata današnji prostor zaštićenog arheološkog nalazišta Viminacijum, ali i okolinu koja je neodvojiva od njega, u privredno- ekonomskom, kulturno-istorijskom i društveno-sociološkom smislu, kao rezultat njihove međusobne veze razvijane kroz istoriju ljudskog prisustva na njemu. Zato je bilo neophodno izvršiti istraživanje, razumevanje i valorizaciju odlika elemenata iz svih istorijskih perioda šireg područja Viminacijuma, što je kao rezultat dalo predlog novog koncepta, u kome je ono predstavljeno kao jedinstveni kulturni predeo. Ostala arheološka nalazišta, srednjovekovne tvrđave, manastiri, stare tradicionalne kuće, industrijsko nasleđe stvarano u poslednjih skoro sto pedeset godina, i reka Dunav, prikazani su kroz prihvatanje njihovog značaja kao ravnopravnih činilaca prostora. Pokazano je da diskontinuiteti postojanja fizičkih elemenata prošlosti ne znače i prekide u tradicijama i osnovnom ljudskom odnosu prema prirodi, jer su nematerijalne vrednosti ono što fizičke ostatke iz različitih istorijskih perioda međusobno povezuje na ovom jedinstvenom prostoru.