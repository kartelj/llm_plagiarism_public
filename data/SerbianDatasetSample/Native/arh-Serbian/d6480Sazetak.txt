Ova doktorska disertacija predstavlja doprinos proučavanju i istraživanju estetike i teorije arhitekture. Okosnicu rada čini naučna estetika arhitekture koju je zasnovao i koncipirao srpski arhitekta i estetičar Milutin Borisavljević u drugoj deceniji XX veka. Milutin Borisavljević je bio arhitekta, teoretičar, kritičar, estetičar arhitekture i naučnik koji se bavio izučavanjem optičko- fizioloških fenomena, za sobom je ostavio bogatu zaostavštinu koja broji preko sto trideset izvedenih građevina, oko sto neizvedenih projekata, crteža i skica, osamnaest objavljenih knjiga, blizu sto sedamdeset naučnih radova, i više desetina kritičkih tekstova publikovanih u srpskim i francuskim novinama, zbornicima i časopisima. Glavni razlog za nastanak ove doktorske disertacije nalazi se u činjenici da je bogato i raznovrsno stvaralaštvo Milutina Borisavljevića do danas ostalo neistražena oblast. O Milutinu Borisavljeviću i njegovoj naučnoj estetici arhitekture nije napisana nijedna sveobuhvatna naučna studija. Njegov projektantski rad delimično je bio predmet analiza pojedinih autora u vidu kratkih studijskih tekstova, međutim niko nije u celosti istražio Borisavljevićev teorijski koncept naučne estetike arhitekture. Iako je više istraživača isticalo važnost i značaj koji pripadaju Milutinu Borisavljeviću u svetskim analima estetike, u svojoj lokalnoj sredini taj veliki doprinos estetici arhitekture je zaboravljen. Često možemo naići na konstatacije da Borisavljevićev rad u oblasti estetike predstavlja nešto dragoceno i veoma značajno, po čemu ceo svet pamti njegovo ime, ali nigde ne možemo naći objašnjenje šta zaista predstavlja naučna estetika arhitekture? Kakva je to oblast ili vrsta estetike? I koji su to problemi kojima se ova estetika bavi? Na ova ključna i mnoga druga pitanja nastoji da odgovori ova doktorska disertacija.