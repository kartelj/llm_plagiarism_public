Globalno uspostavljene mreže distribucije kapitala, informacija i ljudi na početku 21. veka sve više ističu značaj gradova kao centara koncentracije, redistribucije i razmene. Kako bi obezbedili što veći značaj i bolji rang u velikoj ponudi na svetskom tržištu, gradovi preispituju svoje ekonomske, društvene, kulturne i prostorne resurse za novi razvoj. Kvalitet prostornih karakteristika gradova, učinio ih je privlačnim mestima za život. Kako se savremene tehnike brendiranja sve više oslanjaju na dobar marketing slike, negovanje kvaliteta prostornog okruženja postaje značajan segment globalne kompetitivnosti gradova. Neoliberalni pristup utiče na strategije urbanog razvoja u cilju restrukturiranja urbanih sistema i mehanizama urbanističkog planiranja, menadžmenta i dizajna. Savremeni urbani modeli se oslanjaju na nekoliko razvojnih koncepata koji uključuju: (1) primenu znanja u rukovođenju složenim urbanim sistemima (pametan grad), (2) kreativnost lokalne samouprave i zajednice u socio-ekonomskim i kulturnim praksama i planiranju prostora (kreativni grad), (3) održivi društveni, ekonomski i prostorni razvoj, rezilijentan u odnosu na savremene političke, društvene i klimatske promene (održivi i rezilijentni grad). Prostorni aspekt je značajan segment opšteg razvoja evropskih gradova na početku 21. veka. U tom cilju, Evropska unija je usmerila svoje razvojne politike, strategije i agende ka ojačavanju kapaciteta evropskih gradova na globalnom tržištu gradova. Jedan od najvažnijih segmenata razvoja evropskih gradova jeste tretman zona graditeljskog nasleđa. Pored vrednosti koja se formira na tržištu nekretnina, dodatna vrednost objekta graditeljskog nasleđa definiše se na sofisticiranoj relaciji vrednosti i potreba, koja formira njegovu autentičnu i jedinstvenu društvenu i ekonomsku supstancu. Bez obzira da li su zvanično zaštićene ili nisu, zone graditeljskog nasleđa se prepoznaju kao vredan kulturni kapital oblikovan postmodernističkim senzibilitetom koji promoviše sigurnost prošlosti. Istovremeno, osećaj ekonomskog kapitala je baziran na snažnom porastu kreativnih i kulturnih industrija, kao i turizma, u kontekstu novih urbanih ekonomija. Rastući ekonomski potencijal i društveni značaj zona graditeljskog nasleđa pomaže njihovu zaštitu i (kreativnu) prenamenu. Veličina gradova u okviru nacionalnih i evropskih urbanih mreža utiče na karakter, obim i stepen njihovih transformacija. Gradovi srednje veličine u istočnoevropskim zemljama nekadašnjeg komunističkog bloka suočeni su sa zastarelom industrijskom bazom, neprilagođenom strukturom radne snage, odlivom stanovništva i zapuštenom urbanom infrastrukturom u procesu tranzicije koja je započela krajem 20. veka. Prostorni kapaciteti, posebno u zonama graditeljskog nasleđa, često su bili najvredniji potencijal i resurs za novo pozicioniranje. Početak tranzicionog perioda je karakterisala nekritička primena zapadnog neoliberalnog modela razvoja koji je lokalne zajednice suočio sa zahtevima za liberalizaciju i deregulaciju procedura vezanih za urbanističko planiranje, rukovođenje javnom svojinom i izgradnju objekata oblikovno neprimerenih kontekstu. Nakon početka svetske ekonomske krize 2008. godine, pojavljuju se alternative u ekonomskim, društvenim i kulturnim praksama koje se više oslanjanjaju na promociju kreativnih i kulturnih potencijala lokalne zajednice. Projekat Evropska prestonica kulture, kao jedan od najpoznatijih brendova Evropske unije, značajno motiviše lokalne zajednice i donosioce odluka na lokalnom nivou da podrže procese urbane transformacije oslonjene na lokalne kapacitete. Od početka 21. veka, izbor kandidata za ovu titulu je bio usmeren na podršku regionalnim centrima srednje veličine, do 500.000 stanovnika. U toku procesa priprema projekti prostornog razvoja su bili koncentrisani u zonama graditeljskog nasleđa obuhvatajući tradicionalno gradsko jezgro, obodne zone centra, braunfild lokacije (zone nekadašnjih fabrika, napuštena skladišta, nekadašnje vojne komplekse…), zone objekata ikonične arhitekture (na dobro pozicioniranim lokacijama zona graditeljskog nasleđa), otvorene javne i zelene prostore. Pored obnove uglavnom zapuštenih zona graditeljskog nasleđa, izgradnja objekata ikonične arhitekture, namenjenih kulturi, bila je suštinski doprinos savremenom vizuelnom identitetu gradova. Gradovi srednje veličine, koji su ekonomski, obrazovni i kulturni centri u regionu Srednje Evrope, baštine graditeljsko nasleđe prepoznatljivih istorijskih, arhitektonskih i urbanističkih karakteristika. Na južnom obodu regiona, sa obe strane nekadašnje granice Zapadne i Istočne Evrope, gradovi Grac (Austrija), Pečuj (Mađarska) i Maribor (Slovenija) bili su evropske prestonice kulture koje su sa različitim uspehom sprovele prostorne transformacije zona graditeljskog nasleđa, inicirale razvoj savremenih urbanih ekonomija, pokrenule nove kulturne prakse i novi pristupe procesima urbanističkog planiranja, menadžmenta i dizajna. Novi Sad, grad na jugoistočnom obodu Srednje Evrope, video je u procesu kandidature za Evropsku prestonicu kulture 2021. godine priliku za regionalno repozicioniranje nakon duge i specifične tranzicije Republike Srbije. Karakteristike Novog Sada kao regionalnog političkog, privrednog i kulturnog središta, drugog po veličini u Srbiji, ukazale su na potrebu reartikulacije postojećih socio–ekonomskih i kulturnih potencijala za prostorne transformacije zona graditeljskog nasleđa. Sadašnji tretman ovih zona, oblikovan isključivo neoliberalnim pristupom, ukazuje na sve nedostatke političko–ekonomske tranzicije uključujući: neefikasnost formalne zaštite, nedelotvornost alata za njihovo planiranje i menadžment, kao i nedostatak podrške na lokalnom nivou. Istraživanja sprovedena za potrebe kandidature, ukazuju na postojanje ograničenog broja lokalnih inicijativa za razvoj kreativnih industrija, novih kulturnih i umetničkih praksi, građanskog aktivizma i turizma. Strategija potencijalnih projekata prostornog razvoja zona graditeljskog nasleđa, u okviru kandidature Novog Sada za Evropsku prestonicu kulture 2021. godine, bazira se na tipologiji definisanoj u drugim gradovima Srednje Evrope koji su bili evropske prestonice kulture. Novi projekti u Novom Sadu trebalo bi da budu sprovedeni u: gradskom centru (tradicionalno gradsko jezgro i Petrovaradinska tvrđava), obodnim zonama centra (pet specifičnih zona u Novom Sadu i Petrovaradinu), braunfild lokacijama (bivša fabrika „Petar Drapšin“-Kineska četvrt i Ranžirna stanica), zonama objekata ikonične arhitekture (tri pojedinačna projekta i tri lokalna kulturna centra–stanice u različitim zonama graditeljskog nasleđa), otvorenom javnim i zelenim prostorima u okviru ovih zona. U skladu sa tipologijom, definisane su i nove smernice za strateško planiranje, ekonomski razvoj, urbanističko planiranje, menadžmentski okvir i prepoznati su relevantni akteri kao nosioci ovih procesa. Predložene prostorne transformacije zona graditeljskog nasleđa Novog Sada, pored fizičke obnove, imaju i tendenciju da stvore novu razvojnu platformu, koristeći postojeće inicijative kreativnih i kulturnih praksi. Ako pridobiju podršku lokalnih donosilaca odluka, nove smernice urbanističkog planiranja, menadžmenta i dizajna će uspostaviti drugačiju praksu u prostornom razvoju grada i ojačati kapacitet Novog Sada da bude kvalitetan kandidat za Evropsku prestonicu kulture.