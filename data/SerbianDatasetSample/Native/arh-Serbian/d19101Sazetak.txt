Disertacija se bavi upotrebom otvorenih javnih gradskih prostora i parametrima koji utiču na odluke o kretanju i navigaciji kroz te prostore. Obrasci korištenja javnih prostora, u ovom slučaju pešačkih koridora, posmatrani su unutar teorije prostorne sintakse koja prostor definiše konfigurativno, odnosno, prostor vidi kroz relacije, pre nego distance. Ovakvo viđenje prostora usko je vezano za kognitivnu percepciju korisnika i formiranje mentalnih mapa prostora. Prostorna konfiguracija, veoma precizno, stvara ili eliminiše “životž u javnom prostoru u smislu definisanja polja potencijalnih susreta. Ovi odnosi su sistematični i oni su proizvod arhitektonskih i urbanističkih rešenja. Međutim, pored ovih globalnih konfiguracijskih parametara, tj, odnosa pešačkih segmenata u celoj mreži kretanja, postoje i lokalni parametri koji se tiču percepcije prostora u pojedinim tačkama gde dolazi do odluke o daljem pravcu kretanja. Ti parametri su do sada posmatrani i čitani dvodimenzionalno, a namera ove disertacije je da kroz konkretne navigacijske zadatke utvrdi uticaj trodimezionalnosti prostora na donošenje pomenutih odluka. Polazna pretpostavka istraživanja podrazumeva da se analizom kretenja pešaka kroz urbane sredine sa aspekta geometrije i kognicije mogu identifikovati fizički potencijali za aktivaciju otvorenih javnih prostora, a da se upotrebom alata parametarskog modelovanja u tehnikama prostorne sintakse mogu definisati i konkretne intervencije u javnim gradskim prostorima. Istraživanje će se sprovesti pomoću kombinovanja osnovnih i specifičnih naučnih metoda i tehnika koje se primenjuju u oblasti arhitekture i urbanizma i oblastima društvenih nauka, a to su metod naučne analize, metoda studije slučaja, metoda anketnog upitnika i statističke metode. Rezultati prvog dela istraživanja definišu relevantnost upotrebe parametarske analize prostora, te nude alat koji je nadogradnja postojećih tehnika i koji podrazumeva fleksibilnost u uvođenju novih parametara u daljim analizama. Rezultati drugog dela istraživanja koje je sprovedeno u formi ankete ukazuju na to da je navigacijsko kretanje korisnika koji su se kreću već poznatim prostorom kombinacija uticaja različitih parametara od kojih je najdominantniji subjektivni osećaj ispitanika za najkraću rutu, a koji je u uskoj vezi sa najmanjim ugaonim odstupanjem od dijagonalnog pravca od date tačke do odredišta. Ovo govori o formiranju mentalnih mapa korisnika koji se ne bazira na celokupnoj unapred određenoj trasi kretanja, već o donošenju odluka o promeni pravca za pojedine karakteristične tačke rute posebno. Ovo je naročito vidljivo u slučajevima kada u ovim tačkama ne postoji gusto izgrađena sturktura okolnih objekata, tj, kada prostor ne “navodiž korisnika na jasan nastavak njegovog kretanja. Ovim istraživanjem teži se doprinosu jačanja uloge mreže pešačkog kretanja u aktivaciji javnih prostora u urbanim prostorima. Razumevanjem percepcije korisnika o prostoru, koja je prvenstveno konfiguracijska i globalna, potrebno je pri urbanističkom planiranju obratiti pažnju na prostorne elemente i njihovu poziciju u celokupnom sistemu kretanja. Na nivou lokalnog, uloga prostornog rasporeda i elemenata u okruženju nije beznačajna kao potencijal mesta susreta u ukupnoj koncentraciji kretanja stanovnika, te je tekst ove disertacije doprinos naučnom i stručnom preispitivanju parametara u urbanističkom projektovanju.