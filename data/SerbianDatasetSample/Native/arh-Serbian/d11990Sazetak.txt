Predložena disertacija izučava tipološku determinisanost arhitektonske produkcije u odnosu na koju se kroz istraživanje razmatraju mogućnosti za uspostavljanje novih modela i tehnika arhitektonskog projektovanja koji uključuju tipološki aparat, ne kao datost nametnute klasifikacije, već kao transformabilnu komponentu projektantskog postupka. Studija najpre formira problemski pregled znanja o arhitektonskim tipologijama i ulozi tipa u kontekstu arhitektonskog projektovanja, a zatim istražuje relevantne filozofske postavke koje se instrumentalizuju u okvir arhitektonskog diskursa sa ciljem stvaranja uslova za razvijanje novih metodoloških pristupa arhitektonskom projektovanju. Najzad, radne hipoteze proveravaju se istraživanjem kroz projekat, koji predstavlja sponu u iterativnom postupku između analitičkog i intuitivnog delovanja. Istorijski, generičko kao pojam1 u arhitekturi nastaje unutar društvenog konteksta masovne proizvodnje (Fordov model), a podstaknuto potrebom za masovnu proizvodnju arhitekture. Današnjicu karakterišu delatnosti koje se mogu obaviti nezavisno od osobenosti fizičkog prostora, te se postavlja pitanje uloge arhitektonskih tipova u realnosti individualne kulturne produkcije (nasuprot konzumerizmu). 1 Pojam generičkog u arhitektonskom diskursu se prvi put pojavljuje kod Rema Kolhasa (Rem Koolhaas), dok pojam kasnije razrađuje Aureli (Pier Vittorio Aureli). Videti detaljnije u: Koolhaas, Rem. “Generic Cityž, S,M,L,XL. Jennifer Sigler , ed. (New York: The Monacelli Press, 1995), 1239- 1264.; Aureli, Pier Vittorio. “Architecture for Barbarians: Ludwig Hilberseimer and Rise of the Generic City", AA files, 63, 2011, 3-18. Istraživanje otvara pitanje da li je prostorni odgovor na fluidno, nestalno savremeno društvo upravo ambivalentni, generički prostorni tip. Koja vrsta odnosa se uspostavlja između fluidnosti i partikularnosti savremenog društva sa jedne, i opštosti serijskog prostora sa druge strane? Pozicija ove studije jeste da je takav tipološki obrazac (generički tip), unutar novog konteksta današnjice, pogodan u trenutku kada tehnologija nagoveštava pretvaranje masovne u individualnu proizvodnju (kroz upotrebu 3D štampača). Naime, serijski, generički tip kroz tipološku ambivalentnost upravo omogućava personalizaciju prostora. Pojmovi tipološke ambivalentnosti i generičkog okvira projektovanja, i njihovi međusobni odnosi i uzajamne uslovljenosti, biće konceptualizovani kroz istraživanje.