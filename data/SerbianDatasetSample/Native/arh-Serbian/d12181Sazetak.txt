Preispitujući delatnost arhitekture i urbanizma u kontekstu premisa održivog razvoja, tokom poslednje dve decenije formirano je stanovište da postojeći građevinski fond zapravo predstavlja svojevrsni stvoreni resurs koji, zajedno sa korpusom znanja i dostignuća ostavljamo u nasleđe budućim generacijama. Kada izgrađene objekte posmatramo na ovaj način, neminovno se otvaraju pitanja vezana za njihovu racionalnu eksploataciju: kako ih koristimo, kako ih možemo prilagoditi realnim potrebama, kako im možemo produžiti životni vek. Najveći deo građevinskog fonda predstavljaju stambene zgrade čijom adaptacijom možemo kvalitativno unaprediti ne samo stambene jedinice unutar njih, već i celokupno stvoreno urbano okruženje. Energetske performanse danas predstavljaju jednu od ključnih stavki kada želimo da procenimo ekološke karakteristike zgrade, bilo da se radi o novoprojektovanim ili postojećim objektima, te je u fokusu ovog rada poboljšanje energetske efikasnosti zgrada višeporodičnog stanovanja. Na osnovu temeljne analize postojećeg građevinskog fonda, za neposredan predmet rada usvojen je segment izgrađen u periodu od 1960. do 1990. godine, kada je izgrađen najveći deo stambenih zgrada, uz tipološku i tehnološku raznovrsnost kakva ranije nije bila prisutna na našem području i koja je, tokom poslednjih nekoliko decenija, gotovo u potpunosti iščezla iz stanogradnje. U cilju proširenja dijapazona pojedinačnih mera i unapređenja koji je definican za sve objekte u sklopu Nacionalne tipologije stambenih zgrada Srbije, izvršena je kritička analiza ključnih elemenata termičkog omotača, utvrđeni su slučajevi u kojima se mogu direktno primeniti modelska unapređenja, dok su za ostale definisana i obrazložena alternativna rešenja. Istraživanje sprovedeno tokom rada na disertaciji rezultovalo je formulisanjem svojevrsne metodologije -­‐ procedure kojom se tokom procesa adaptacije stambenih zgrada dolazi do optimalnog izbora mera unapređenja koje kao rezultat imaju poboljšanje energetske efikasnosti datog arhitektonskog objekta. Predložena procedura je simulirana na pet stambenih zgrada raznolikih karakteristika kako bi se testirao metodološki pristup u realnim uslovima i analizirala različita ishodišta do kojih se može doći. U završnim razmatranjima izneti su pravci daljih istraživanja kojima bi se mogao unaprediti ponuđeni metod, i apostrofirane su oblasti u kojima bi operativna, dimenzionalna i programska proširenja izložene metodologije mogla poslužiti kao istraživački alat.