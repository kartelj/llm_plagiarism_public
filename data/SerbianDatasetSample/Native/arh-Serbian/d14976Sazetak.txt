Doktorska teza teorijski se pozicionira u polju transdiciplinarnog istraživanja savremenih projektantskih praksi u oblasti arhitektonskog konstrukterstva, a predstavlja naučno istraživanje o upotrebi recikliranih materijala kao činilaca kompozita koji se može upotrebiti kao armatura ili neki drugi element pri formiranju konstruktivnih elemenata arhitektonskih objekata i mogućnosti primene u ovih materijala u praksi. Ovakvi rezultati istraživanja podrazumevaju unapređenje projektovanja i realizacije konstrukcija, kao i sklopova arhitektonskih objekata kroz uvođenje novih kompozitnih materijala, a u funkciji ostvarenja ekološkog kvaliteta zgrada koji je u skladu sa preporukama za održivi razvoj građenja. Cilj istraživanja je uspostavljanje praktičnih relacija između postojećih podataka o kompozitnim materijalima, postojeće regulative koja definiše okvir upotrebe kompozita i eksperimentalnog istraživanja kompozita od polimera ojačanog recikliranim vlaknima. Opšta metodološka teorijska pozicija ovog istraživanja je bazirana na naučnoj metodologiji i koristi komparativne metode kao postupak upoređivanja istih ili srodnih pojava ili utvrđivanja njihove sličnosti i razlika među njima, analitički i matematički metod koji postavlja relacije a što se proverava kroz eksperimentalni metod radi potvrde dobijenih karakterističnih parametara, ali i obrnuto potvrđuje adekvatnost primene kompozitnog materijala koji je eksperimentalno ispitan. U prvom delu istraživanja postavljen je teorijski okvir rada, analizirani su referentni izvori koji daju uvid u polje formiranja kompozita, karakteristika kompozita, upotrebe, kao i mogućnosti implementacije recikliranih materijala u proces proizvodnje kompozita a naročito kompozita od polimera ojačanih vlaknima. Prvo se definiše šta je to kompozit, od čega se sastoji, koji se materijali primenjuju, a zatim se analiziraju svojstva kompozita od polimera ojačanih vlaknima sačinjenih od materijala iz primarne proizvodnje. Potom se pristupa analizi podataka vezanih za materijale koji su pogodni za reciklažu i upotrebu u proizvodnji kompozita od recikliranih materijala. Drugi deo disertacije je koncipiran kao istraživanje koje se sastoji iz teorijskog dela koji se bavi komparativnom analizom izvora i literature u vidu postojeće regulative, pravilnika i upustava iz oblasti upotrebe kompozitnih materijala u arhitektonskom konstrukterstvu i definisanjem kriterijuma koje kompozit treba da ispuni, zatim dela koji daje postavke relacija i izraza na osnovu analizirane građe i definisanih kriterijuma, i eksperimentalnog dela koji na osnovu postavljenih relacija i izraza proverava opravdanost upotrebe ispitivanog kompozita od polimera ojačanog recikliranim PET-staklo vlaknima pri formiranju konstruktivnih elemenata arhitektonskih objekata. Indirektno se sagledava i mogućnost upotrebe kompozita od recikliranih materijala pri formiranju konstruktivnih elemenata arhitektonskih objekata uopšte . U drugom delu se takođe daje evaluacija rezultata sprovedenih istraživanja i predlozi za dalju upotrebu eksperimentalno ispitanog materijala od polimera ojačanog recikliranim PET-staklo vlaknima. Postavljene hipoteze se proveravaju kroz analizu podataka iz oblasti arhitektonskog konstrukterstva, postavkom relacija i ekperimentalnom proverom. Opravdanost ovog rada proizilazi iz potrebe za iznalaženjem novih materijala i njihove upotrebe dok se istovremeno vodi računa o ekološkim faktorima, uticaju na ekosistem i održivom razvoju. Praktična primena rezultata sastoji se u sagledavanju mogućnosti i smernica za dalje istraživanje ove oblati, kao i primena eksperimentalno ispitanog kompozita od polimera ojačanog recikliranim vlaknima za formiranje konstruktivnih elemenata arhitektonskih objekata. U širem smislu doprinos istraživanja se sastoji u sagledavanju i razumevanju načina na koji se srodne istraživačke oblasti prilagođavaju savremenim promenama pristupa rešavanju problema. U užem smislu rad je koncipiran kao prilog istraživanjima u oblasti arhitektonskog konstrukterstva. Doprinos istraživanja se sastoji u sagledavanju i razumevanju načina na koji se kompozitni materijali koriste u arhitektonskom konstrukterstvu, sagledavanju obuhvata regulative iz obalasti arhitektonskog konstrukterstva vezano za kompozite, postavljanje relacija i izraza koji definisanje ponašanja kompozita pri formiranju konstruktivnih elemenata arhitektonskih objekata, inicijalnog sagledavanja potrebnih kriterijuma koje treba ispitati a vezano za upotrebu kompozita formiranih od recikliranih materijala. Očekivani rezultati istraživanja su dublja i potpunija naučna znanja koja proizilaze iz spoznavanja odnosa i veza između podsistema arhitektonskog objekta, konstrukcije i konstruktivnih materijala, a praktična primena treba da omogući da se problemi nastali usled sve oštrijih ekoloških standarda prevaziđu i da se pritom postignuti kvalitet u projektovanju i izgradnji arhitektonskih objekata zadrži ili, ukoliko je to moguće, unapredi.