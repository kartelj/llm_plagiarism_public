Rad ispituje potencijal industrijskih objekata izgrađenih na teritoriji Beograda pre Drugog svetskog rata za prenamenu u poslovne. Pregled dosadašnjih studija promene funkcije industrijskog nasleđa daje ograničene smernice o tome koja grana industrije ima objekte najpogodnije za funkciju poslovanja. Takođe, praksa kvalitetne zaštite i energetske optimizacije u procesima adaptacije industrijskih objekata u Srbiji još uvek nije ustanovljena. Osnovnom hipotezom rada je postavljeno da se odabirom odgovarajućih mera unapređenja omotača i unutrašnjosti industrijskih objekata mogu stvoriti adekvatni uslovi vizuelnog i toplotnog komfora za funkciju poslovanja uz niske energetske zahteve. Kroz u radu uspostavljenu metodologiju i kriterijume ocene podobnosti adaptacije moguće je ustanoviti koji tipovi industrijskih objekata su najpodobniji sa stanovišta promene funkcije u poslovanje. Pregledom analiza može se ustanoviti koje mere energetske optimizacije bi mogle stvoriti adekvatne uslove unutrašnje klime, kao i zadovoljiti termičke standarde nove funkcije. U teorijskom delu rada analizom funkcionalnih zahteva poslovnih zgrada, pregledom aktuelnih zakona i pravilnika, kao i zahteva sistema sertifikacije objekata, ustanovljene su referentne vrednosti potrošnje energije i uslova komfora kancelarijskog prostora. Prema ovim smernicama i zahtevima uspostavljeni su kriterijumi ocene podobnosti industrijskih objekata za prenamenu u fukciju poslovanja. Analizom adaptiranih objekata u Londonu, ocenjen je potencijal različitih tipologija industrijskih objekata za prenamenu u energetski efikasne i ekološki održive poslovne objekte. Pregled industrijskog nasleđa Beograda dat je po granama industrije za koju su originalno građeni. Objekti su klasifikovani prema trenutnoj funkciji i karakteristikama značajnim za energetsku optimizaciju. Nakon klasifikacije, usvojena su dva referentna modela, sa reprezentativnim karakteristikama beogradskog industrijskog nasleđa, na kojima su testirane mere energetske optimizcije. VI Kroz računarske simulacije ponašanja referentnih modela, pored pojedinačnih mera unapređenja omotača, analiziran je uticaj prirodne ventilacije i prirodnog osvetljenja na energetske potrebe zgrade. U radu su prikazane opcije integracije sistema održive energije, sa fokusom na solarne panele, kao i njihov potencijalni uticaj na ukupne energetske zahteve. Za simulacije uticaja pasivnih strategija na energetski balans referentnih modela korišćen je program IES-VE, dok je za simulacije faktora koji utiču na vizuelni komfor korišćen program DIVA for Rhino. Simulacija održive energije je vršena u programu RETScreen. Nakon analiza date su preporuke za ostvarivanje energetske optimizacije prema zahtevima Pravilnika o energetskoj efikasnosti zgrada, kao i unapređenja u odnosu na aktuelne standarde, a time i smanjenja emisije ugljen-diksida. Korišćenjem propisane metodologije potvrđene su polazne hipoteze i ostvaren osnovni cilj istraživanja. Preciznije, formirani su referntni modeli adaptacije industrijskih objekata, izgrađenih u Beogradu pre Drugog svetskog rata, u poslovne, koji bi omogućili optimalne energetske performanse i prema kojima se može procenjivati kvalitet budućih intervencija, odnosno vršiti odabir mera unapređenja. Doprinosi ovog istraživanja uključuju identifikaciju i sistematizaciju karakteristika postojećih industrijskih objekata koje su relevantne za adaptaciju i formiranje energetski efikasnog poslovnog objekta i davanje preporuka za ostvarivanje energetske optimizacije u procesima adaptacije i zaštite industrijskih objekata.