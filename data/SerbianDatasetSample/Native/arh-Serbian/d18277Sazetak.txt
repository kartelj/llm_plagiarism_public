Uprkos i danas otvorenom filozofskom pitanju „Šta je koncept?“, ovaj rad postavlja još partikularnije pitanje: „Šta je arhitektonski koncept?“ Filozofske teorije, koncepcije i fragmentarni teorijski korpusi oslonci su ovog rada. U arhitektonskom tumačenju i upotrebi, ta polazišta istovremeno postaju tlo koje akcije, tačnije teze i pronalasci ovog rada mogu da destabilizuju i arhitektonski oblikuju. Zbog toga je ovaj tekst moguće čitati počev od njegovog kraja, ili počev od uslovnih zaključaka, da bi se, naknadnim vraćanjem, potpuno razumela njegova polazišta. Ta mogućnost dvostrukog čitanja pokazuje da predmet koji se ovde obrađuje nikada nije u sadašnjem vremenu, već da on, svojom budućom projekcijom, sâm prevazilazi svoje vreme. U istraživanju arhitektonskog koncepta, koji je predmet rada ove disertacije, postavlja se filozofsko-estetska platforma za epistemologiju i metodologiju arhitektonskog projektovanja. Namera je da se predoče i razjasne neophodnost i specifičnost integracije savremene arhitektonske teorije i prakse, s ciljem da rezultati ovog ispitivanja postanu svojevrstan uvod u konstruisanje jedne nove arhitektonske platforme – arhitektonske filozofije. Isto važi i za nove projektantske metode, kao uslov stvaranja novog. Istraživanje je smešteno u (samo)projektovani ambijent analogije između arhitekture i filozofije, čija je najmarkantnija tačka dodira stvaranje koncepata. Projektujući dalje instancije, svako stvaranje uslovljeno je projektovanjem koncepata i njihovim opredmećenjem, pri čemu možemo govoriti o stvaranju konceptima, stvaranju pomoću koncepata i stvaranju posredstvom koncepata. To povlači obavezujući zaključak da je u arhitekturi uvek reč o stvaranju nečega novog. Osnovna hipoteza disertacije jeste da u sveukupnom vremenskom toku stvaranja, nastajanja i realizacije arhitekture, arhitektonski koncept predstavlja prvi objekt arhitekture koji se projektuje, stvarajući koncepcije kojima materijalizuje svoju autentičnost u drugom objektu – pojavnom obliku arhitekture. U radu polazim od pretpostavke da je arhitektonski koncept intuitivno projektovan objekt stvarnosti i objekt iluzije. Druga pretpostavka jeste da je najveća vrednost koja se ostvaruje arhitektonskim konceptom savršeni san, koji uspostavlja harmoniju stvarnog i iluzivnog.1 Treća pretpostavka je da se arhitektonski koncept, nakon materijalizacije u supstancijalnom objektu, vraća svom autoru tražeći novi život kao novi filozofsko-estetski objekt. U tom beskonačnom vremenskom toku, arhitektonski koncept jeste ono što stvara novo i kritički otvara pitanje onoga što sledi u vremenu pred nama. Poseban sloj rada, integrisan u njegovu ukupnu strukturu i sadržaj, čini pojmovna struktura prožeta idejom da se definiše arhitektonska terminologija, ali i objasne važni filozofski koncepti koji određuju i filozofiju i estetiku arhitektonskog koncepta. U tom kontekstu rad se može čitati i kao novi arhitektonski lingvistički koncept.