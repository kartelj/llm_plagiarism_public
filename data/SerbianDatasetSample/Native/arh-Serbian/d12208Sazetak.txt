Rapidne i kompleksne promene u svim aspektima savremenog društva definišu fluidni kontekst u kome nastaje savremena arhitektura i daju joj obeležja multidisciplinarne prakse sa konstantnom idejom o promeni. Prilagođavanje ovim promenama rezultira dinamičnim redefinisanjem kako uloge arhitekte, tako i same projektantske paradigme, preispitivanjem i formulacijom novih projektanskih principa. Cilj je da se kroz sistematizaciju i klasifikaciju pozicionira princip transformacije u arhitektonski diskurs čime se ukazuje na put razvoja, zastupljenost i njegov značaj u celokupnom razvoju kako društva, tako i arhitektonske teorije i prakse od različitih avangardnih pokreta tokom HH veka, pa sve do razvoja paradigme digitalnog. Dubljim ispitivanjem principa transformacije u arhitektonskom diskursu, definišu se načini primene ovog principa u cilju prilagođavanja objekata dinamičnim promenama konteksta i potreba korisnika. U tom kontekstu, sagledavajući transformaciju u svoj svojoj složenosti identifikuju se sledeći principi: mobilnost, efemernost, modularnost, prefabrikacija, perceptivna transformacija, univerzalnost, otvoreni plan, interaktivnost i improvizacija. Ispitivanjem zastupljenosti, karaktera i relacija između definisanih principa, kroz analizu više referentnih primera, ova doktorska disertacija istražuje uticaj i primenu principa transformacije u razvoju projektantskih modela. Referentna istraživačka platforma se odnosi na dobitnike Prickerovog priznanja posle 2000. godine, sa posebnim dubljim osvrtom na one koji i u teoretskom radu u svoj proces ugrađuju princip transformacije. Kroz stepen zastupljenosti u okviru analiziranih primera se ukazuje na značaj principa V transformacije koji se povećava sa promenjenim uslovima života, pa on postaje integralni deo metodološkog aparata u procesu savremenog arhitektonskog projektovanja. Analizom primera se takođe ističe da savremeni pristup arhitektonskom projektovanju podrazumeva elastičnost projektantskog modela čiji je integralni deo princip transformacije. Posebno se ukazuje na kompatibilnost određenih principa koji služe kao konceptualni okvir za definisanje specifičnih projektantskih modela koji nastaju pod uticajem principa transformacije. Definisanje savremenih projektantskih modela u kontekstu principa transformacije ne predstavlja u potpunosti determinisan pristup arhitektonskom projektovanju, već se ovim istraživanjem ističe doprinos u uspostavljanju platforme koja bi trebalo da podstakne dalja istraživanja i proširi polje mogućnosti za kreativno delovanje u arhitektonskom projektovanju. U tom smislu, klasifikacija savremenih projektantskih modela predstavlja elastičan pristup koji pomaže u razjašnjavanju prirode dinamičnih arhitektonskih koncepata.