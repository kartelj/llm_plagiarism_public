Sprovedeno istraživanje je naučna studija koja se bavi rezidencijalnom arhitekturom u Vojvodini odnosno palatama i vilama oblikovanim u stilu secesije u vremenskom periodu koji obuhvata poslednju deceniju HIX i početak HH veka do Prvog svetskog rata. U Uvodu se razmatraju predmet rada, ciljevi i zadaci istraživanja, polazne hipoteze i naučne metode istraživanja. Predmet koji se razmatra u ovom istraživanju je sveobuhvatna analiza umetničkih, kulturoloških i socioloških aspekata vezanih za pojavu snažnog građanskog staleža, kao najvažnijeg investitora u Vojvodini krajem XIX i početkom XX veka, i njihovog uticaja na razvoj rezidencijalne arhitekture. Predmet istraživanja u užem smislu su karakteristični objekti rezidencijalnog karaktera oblikovani u duhu secesije, koji su izabrani kao reprezenti kuća i stambenih palata u sredini u kojoj su nastali. Osnovni cilj istraživanja je da se detaljnije prouči arhitektura rezidencijalnih objekata – palata i vila sagrađenih u Vojvodini od pojave prvih oblika secesije u poslednjoj deceniji XIX veka do gašenja ovog stilskog izraza 1914. godine. U uvodnom delu su iznete i osnovne polazne hipoteze vezane za vreme pojave secesije u Vojvodini, zatim za mešanje stilskih uticaja velikih centara i lokalne sredine, za uticaj različitih etničkih zajednica kao i pojedinačnih investitora na arhitekturu, kao i za doprinos koje su stambene palate i vile dale procesu urbanizacije vojvođanskih gradova početkom HH veka. Pod uticajem ovih različitih tendencija formiraju se lokalni arhitekti koji stvaraju specifična i veoma originalna autorska dela. Drugo poglavlje nosi naziv „Istorijske i društvene okolnosti u Evropi i Vojvodini krajem XIX i početkom XX veka i pojava novih arhitektonskih izraza“. Počinje kratkim prikazom evropskog društva na prelomu vekova sa akcentom na velike promene u raznim segmentima života, uključujući i ubrzan tehnološki razvoj, velike II demografske promene u gradovima, razvoj građanske svesti i demokratizacija društva. Poseban akcenat stavljen je na period fin-de-siecle u Beču s obzirom da je ova metropola imala najveći uticaj na područje Vojvodine. Krajem 19. i početkom 20. veka u Evropi se pojavljuje novi stilski izraz koji se naziva različitim imenima na različitim delovima kontinenta. U Parizu i Briselu nosi naziv Art nouveau, u Italiji Liberty, u Nemačkoj Jugendstil, u Austriji Secession, u Velikoj Britaniji Modern Style, dok se u istočnoj Evropi često naziva nacionalnim stilom kao što je to bio slučaj u Mađarskoj. U radu je dat kratak osvrt na razvoj novog stila u različitim delovima Evrope, kao i na radove arhitekata koji su učestvovali u njegovom kreiranju kao što su Hektor Gimar, Viktor Horta, Anri van de Velde, Čarls Mekintoš, Bejli Skot, Oto Vagner, Jozef Hofman, Adolf Los, Jože Plečnik, Eden Lehner, Karolj Koš, Antonio Gaudi i drugi. U daljem tekstu je predstavljen prikaz istorijskih okolnosti u Vojvodini na prelomu vekova, a potom opšte karakteristike razvoja vojvođanskih gradova i njihove arhitekture. Posebno značajno razdoblje privrednog rasta trajalo je tokom poslednje dve decenije XIX i prve decenije XX veka, kada dolazi do procvata graditeljstva u vojvođanskim gradovima. Najveći zamah u ovoj oblasti osećao se u Subotici, a potom i drugim gradovima. Grade se i mnogi javni i privatni objekti, a od istorijske važnosti za razvoj naselja bila je izgradnja železničke mreže. U Vojvodini se može razdvojiti nekoliko pravaca u kojima se novi stilski izraz razvijao, a to su Bečka secesija (zajedno sa uticajima Jugendstila i Damrštata), mađarska varijanta secesija odnosno mađarski nacionalni stil koji će kasnije evoluirati pod uticajem grupe „Mladi“ i na kraju vernakularna arhitektura inspirisana Arts end krafts pokretom i uticajima nacionalnih stilova u istočnoj Evropi. Na kraju drugog poglavlja predstavljene su biografije najznačajnijih autora koji su stvarali u duhu nove arhitekture u Vojvodini kao što su Ferenc Rajhl, Deže Jakab, Marcel Komor, Bela Lajta, Reže Hikiš, Lipot Baumhorn, Đula Partoš, Milan Tabaković, Herman Bole i drugi. Treće poglavlje nosi naziv „Karakter i položaj stambenih palata i vila u urbanoj strukturi vojvođanskih gradova“. Ovde se objašnjava poreklo termina „palata“ i „vila“ još od antičkog vremena, a zatim se tumači njihovo značenje kroz razne istorijske epohe. U kontekstu vojvođanske sredine na prelomu vekova, stambenom palatom se smatra III reprezentativni objekat javne ili stambeno-poslovne namene najčešće sagrađen u sklopu urbanog bloka u centralnim zonama naselja. Savremeno značenje termina vila se najčešće odnose na slobodnostojeće rezidencijalne objekte podignute u suburbanom ili ruralnom okruženju za stanovanje srednje ili više klase. Investitori koji su gradili ove objekte na prelomu vekova, kao i oni koji su u njima živeli bili su najčešće pripadnici srednje, više srednje ili više klase. Na prelazu u 20. vek gradovi se šire i palate se grade i po obodu gradskog jezgra, često u pravcu novosagrađenih železničkih stanica i u blizini gradskih parkova. Četvrto poglavlje nosi naziv „Stambene palate nastale krajem XIX veka koje nagoveštavaju novi arhitektonski izraz“. U ovom poglavlju su date opšte karakteristike stambene arhitekture ove epohe. Zatim su detaljno analizirana valorizovana četiri objekta: Palata Leović u Subotici, Špicerov dvorac u Beočinu, Palata Šeherezada u Zrenjaninu i Palata Lajoša Fazekaša u Subotici. Palata Leović predstavlja prvi objekat sa elementima secesije u Vojvodini, a jedan od koautora projekta je najznačajniji arhitekta mađarske varijante secesije Eden Lehner. Špicerov dvorac takođe spada među najstarije zgrade sa elementima secesije, a značajan je i zbog primene eksperimentalne metode gradnje šljako-betonom. Palata Šeherezada predstavlja redak primer kombinovanja mavarskog stila i secesije u Vojvodini, a Palata Lajoša Fazekaša je prvi objekat na kome su primenjene armirano-betonske međuspratne konstrukcije. Na početku petog poglavlja koje nosi naziv „Stambene palate i vile u Vojvodini oblikovane u duhu secesije 1900-1914“, iznete su opšte karakteristike stambene arhitekture početkom HH veka. Zatim su prikazani najznačajniji primeri podeljeni u četiri grupe. Prvu grupu čine palate i vile podignute pod uticajem bečke secesije i internacionalnog toka Ar nuvo stila. Najznačajniji primeri su Palata u Glavnoj ulici 10 u Bečeju, Adamovićeva palata u Novom Sadu, Palata Konjović u Somboru, kuća Lipota Goldšmita i Elekova vila u Zrenjaninu, Lepedatova palata u Kikindi, Vitigšlagerova palata u Pančevu, Gradska najamna palata u Subotici, vile Lindenšmid i Rajs u Bačkoj Palanci i Fernbahov kaštel kod Alekse Šantića U drugoj grupi su detaljno analizirani objekti u stilu mađarske varijante secesije odnosno mađarskog nacionalnog stila kao što su Rajhlova palata i Palata Subotičke trgovačke banke u Subotici, Menratova palata i Palata Tomin u Novom Sadu, Singerova palata, Vajdingerova palata IV i zgrada u Pariskoj 2 u Somboru, palata Kairo i Tomanova vila u Vrbasu, vila Popa u Novom Sadu i Ertlova vila u Odžacima. Treću grupu čine stambene palate i vile u Vojvodini oblikovane pod uticajem vernakularne arhitekture među kojima su vila Konen na Paliću, Letnjikovac Višnjevac kod Velikih Radinaca, Fišerov salaš kod Rume i porodična vila u Kuli. Valorizovana je arhitektura ovih objekata i njihov uticaj na razvoj graditeljstva i naselja u Vojvodini. Adamovićeva palata i palata Konjović karakteristične su po inverznom rešenju osnove, a Fernbahov kaštel predstavlja originalno autorsko delo i donosi uticaje Darmštata s početka HH veka. Rajhlova palata predstavlja jedno od najznačajnijih ostvarenja mađarske varijante secesije uopšte, a Vajdingerova i Singerova palata donose duh grupe „Mladi“. Veoma autentično ostvarenje predstavlja Fišerov salaš kod Rume, koji je kao i Višnjevac, vila Konen i vila u Kuli, inspirisan jednim delom engleskim Arts end krafts pokretom. U šestom poglavlju odnosno Zaključku potvrđuje se da su dokazane sve početne hipoteze vezane za vreme pojave novog stila i preovlađujuće uticaje velikih metropola i lokalne tradicije, uticaj investitora iz različitih etničkih grupa kao i uticaj secesijskih stambenih palata na razvoj arhitekture i naselja u Vojvodini. Iznose se činjenice vezane za veoma uticaj jevrejske zajednice na razvoj secesije u Mađarskoj, kao i na području današnje Vojvodine o čemu nedvosmisleno govori poreklo mnogih arhitekata i investitora. Mnogi objekti podignuti u novom stilu, dela su nekih od najznačajnijih arhitekata s područja Austro-ugarske poput Edena Lehnera, Bele Lajte, Đerđi Deneša, Deže Jakaba, Marcela Komora, Lipota Baumhorna i drugih. Neki od njih su svoja najbolja dela ostvarili upravo na području današnje Vojvodine. Karakteristika arhitekture na prekretnici vekova, koja ovo područje čini zanimljivim za proučavanje jeste to što je Vojvodina u tom periodu predstavljala neku vrstu multietničkog i multikulturnog konglomerata. Zahvaljujući toj činjenici ovde su delovali arhitekti formirani u različitim sredinama i pod različitim uticijama što je doprinelo raznovrsnosti stilskog izraza na relativno malom geografskom prostoru. Ovo istraživanje bi trebalo da doprinese boljem sagledavanju arhitekture na prelomu vekova u Vojvodini u sklopu arhitektonskog nasleđa srednjoevropskog kruga i Evrope u celini, kao i kompleksnijoj valorizaciji ovih objekata u lokalnoj sredini i njihovoj budućoj revitalizaciji i trajnom očuvanju.