Osnovna teza rada odnosi se na kritičko razumevanje arhitektonskog detalja kao integralnog dela procesa projektovanja, u kom dolazi do pomirenja između različitih nivoa razmišljanja, namera i tehnoloških procedura neophodnih za koncipiranje i realizaciju poetičkog i tehničkog aspekta arhitektonskog projekta, odnosno njegovog tektoničkog potencijala. Tektonika arhitekture predstavlja oblast koja se sa razvojem novih digitalnih projektantskih alata poslednjih godina ponovo aktuelizuje u okviru arhitektonske discipline. Ovo istraživanje teži razumevanju složenosti relacija između procesa projektovanja i kritičkog pristupa novim tehničko-tehnološkim alatima, organizaciji i modelima građenja. Polazeći od tektoničke teorije i njenog tumačenja u odnosu na savremenu praksu, arhitektonski detalj se istraživanjem posmatra kroz metodološke postupke i principe u službi koherentne formulacije i precizne materijalizacije arhitektonskog projekta na empirijskom i intuitivnom nivou. Pristupajući arhitektonskom detalju izvan postojeće klasifikacije u teoriji i praksi, istraživanjem se pretpostavlja njegova višeznačnost u odnosu na poziciju u projektantskom procesu, gde se na specifičnom nivou i u specifičnoj razmeri obavlja konstruisanje i označavanje arhitektonskog projekta na mikro i makro nivou. U fokusu istraživanja je problem uspostavljanja veze između značenja arhitektonskog detalja i razvoja usko-disciplinarnih i interdisciplinarnih znanja i koncepata u kontekstu savremene tektoničke prakse, kroz formiranje metodološko-interpretativnog modela. Polazeći od poetičkih i tehničkih aspekata arhitektonskog projekta, kroz rad se istražuju konceptualne osnove arhitektonskog stvaralaštva i širi društveno-kulturni kontekst nastanka, prevođenja i realizacije tih koncepata.