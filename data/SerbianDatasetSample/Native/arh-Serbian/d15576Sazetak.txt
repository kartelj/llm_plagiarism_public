Problem nedostatka isplativosti realizacije predloga planskih intervencija se u stambeno-poslovnim zonama Beograda javlja na lokacijama gde usvojeni planovi nisu usklađeni sa potrebama tržišta. Ocena isplativosti investicije realizacije predloga planskih intervencija jeste ocena isplativosti investicije u nepokretnost. U ovoj disertaciji istražuju se ključni aspekti investicije u nepokretnost: struktura, vreme realizacije, kritičan put, troškovi i prihodi. Urbanistički parametri određuju novčani tok kroz faze investicionog projekta. Isplativost novčanog toka proverava se statičkim i dinamičkim metodama. Rezultati provere potvrđuju da promena urbanističkih parametara značajno menja stepen isplativosti predloga planskih intervencija. Predloženi model ocene isplativosti definisan je na osnovu toka investicionog procesa. Funkcionisanje modela je provereno na mernim subjektima. Izvršene provere potvrđuju da je model primenljiv, kako na svim nivoima, tako i za svaki pojedinačni slučaj. Model ocene isplativosti urbanističkih parametara stambeno-poslovnih zona Beograda je sistemsko rešenje za provere ostvarljivosti planskih odluka. Zato se model može koristiti kao alatka pri odlučivanju u procesu planiranja.