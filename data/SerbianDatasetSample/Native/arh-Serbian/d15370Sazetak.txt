Tema disertacije odabrana je iz potrebe da se dugogodišnje praktično iskustvo u
planiranju gradova i uočeni problemi profesionalne prakse iskoriste u teorijskom
istraživanju mogućnosti unapređenja planiranja Beograda. Dva su jednako važna aspekta
i dva konteksta istraživanja: lokalni, čiji je cilj utvrđivanje uloge planiranja grada i
povećanje efektivnosti i efikasnosti prakse u uslovima trajnih promena, kriza i
neizvesnosti; i drugi, globalni, u kome se istražuju urbani fenomeni, načini planiranja i
obezbeđenja održivosti savremenih gradova Evrope i sveta uzimajući u obzir kompleksne
procese i probleme urbanizacije.
Okvirni period istraživanja obuhvata deo tranzicionog iskustva Beograda između
1995. i 2015. godine u kome se može pratiti odnos intenzivnih društveno - političkih,
ekonomskih i tehnoloških promena i politika planiranja koje prate te procese. Period je
odabran zbog činjenice da se planiranje grada od kraja osamdesetih godina 20. veka
pokazalo inertno, uprkos značajnim promenama ambijenta, nezadovoljstvu investitora,
uprave i javnosti i ukazane potrebe da se njegova funkcija i dinamika preispitaju i izmene.
U prilog tome, tradicionalne metode sveobuhvatnog, generalnog planiranja i dugotrajnih
planova detaljne razrade predmet su opšte teorijske kritike u dužem periodu i potreba za
promenom obrasca planiranja je očigledna. U međuvremenu je otvorena globalna stručna
debata o temi Održivih razvojih ciljeva i Nove urbane agende u susret konferenciji UN
Habitat III 2016. i u tom kontekstu pitanje mesta i uloge planiranja i planerske profesije
u dinamičnom, pretežno urbanom dobu.
Ovo istraživanje obuhvata istorijski pregled urbanističkih planova i strategija
gradova i van istraživačkog okvira kako bi se sagledali raniji obrasci planiranja gradova
i na toj osnovi projektovala moguća promena u sistemu planiranja Beograda imajući u
vidu globalno iskustvo i lokalnu tradiciju. Dinamični ambijent Beograda može biti
reprezent ne samo tranzicije postsocijalističkih gradova u regionu već i globalnih
gradova, koji se sličnom dinamikom suočavaju sa nešto drugačijim, ali ne i manjim
problemima savremenog doba.
Hipoteza koja se u istraživanju dokazuje jeste da su promene u prirodi,
društvenoj, političkoj i ekonomskoj sferi toliko značajne i intenzivne da je neophodna
promena paradigme u planiranju Beograda – iskorak iz konzervativnog ka strateškom,
procesnom planiranju i iz okvira delatnosti samo javnog sektora u drugačije procese
usaglašavanja potreba i interesa šireg spektra aktera. U izmenjenom sistemu značajnu
ulogu zadržava urbanističko planiranje kao tradicionalno važan, poznat i koristan
instrument upravljanja prostorom grada, uz neophodne modifikacije proizašle iz
izmenjenog dinamičnog okruženja, novih zahteva i novih ciljeva razvoja. Osim
planiranja, u implementaciju strategije grada potrebno je uključiti i druge, nove
instrumente, i veći broj učesnika u različitim sektorima kako bi se ciljevi
komplementarno ostvarivali i u oblastima koje već neko vreme nisu predmet
urbanističkih planova.
Iskustva uspešnih evropskih gradova pokazuju da je danas planiranje, više nego
ikad, način upravljanja razvojem grada te da su odgovarajući planovi shvaćeni kao proces
i posvećena uprava koja ih dosledno sprovodi – garant održivog razvoja gradova u trajno
nestabilnim, promenljivim globalnim uslovima.