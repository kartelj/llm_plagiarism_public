Polazni cilj ovog rada je istraživanje prirodnih, istorijskih i kulturnih preduslova za nastanak, razvoj i oblikovanje graditeljstva u banjama Srbije u periodu od 1830. do 1940. godine. Dobijeni rezultati omogućavaju određivanje uzajamnih veza i uticaja istorijskih, društvenih, socijalnih i kulturnih prilika i modernizacijskih procesa u državi na ovo graditeljstvo. Sagledavanje razvoja i izgradnje, rasvetljava uloge države i državnih ustanova, organizovanih grupa zainteresovanih građana i privatnih naručilaca u ovom procesu, kao i doprinose pojedinih graditelja na oblikovne karakteristike banjskih kompleksa i građevina. Banjska i klimatska lečilišta i mesta za odmor i oporavak jesu naselja nastajala na prostorima sa posebnim prirodnim uslovima i sa jasno koncipiranim sadržajima. Posle obimnih ispitivanja prirodnih resursa država je od tridesetih godina 19. veka počela da stvara pravni okvir od značaja za uređenje, izgradnju i unapređenje banja, sprovodi njegove odredbe i utiče na glavne smernice razvoja graditeljstva. U 19. i prvoj polovini 20. veka službenici ministarstva u oblasti graditeljstva bili su značajni i ugledni graditelji, talentovane arhitekte različitih generacija, posebnog stilskog i umetničkog izraza. Na osnovu dostupnih izvora, građe i materijala sa terenskih istraživanja rasvetljeni su radovi manje poznatih arhitekata, kao i do sada nepoznata ostvarenja značajnih srpskih arhitekata. U kreiranju stilskih tokova u banjskom graditeljstvu značajnu ulogu imali su zahtevi privatnih naručilaca i lekara, te su i oni predmet analiza. Pored toga, utvrđeni su i oblici prenošenja elemenata graditeljstva srednjoevropskih banja u Srbiju, tokom procesa evropeizacije i modernizacije, koji je pratila ubrzana industrijalizacija, urbanizacija i razvoj saobraćaja. To je donelo nove oblike i pravila društvenog života i nove modele ponašanja građanstva. Kako graditeljstvo banja Srbije do sada nije bilo predmet posebnog, sveobuhvatnijeg i detaljnijeg istraživanja, ovaj rad donosi naučno argumentovano tumačenje njegovog nastanka i razvoja, izdvaja najznačajnije IV građevine i vrednosti, kako bi se ocenilo njihovo mesto u ukupnom graditeljstvu posmatranog perioda. Na osnovu sprovedenog istraživanja, proučavanja, valorizacije i istoriografske analize graditeljstva omogućava se utvrđivanje smernica daljeg razvoja i korišćenja banjskog graditeljstva sa stanovišta zaštite kulturnog i prirodnog nasleđa i održivog razvoja. Ovaj rad treba da bude podsticaj i polazište drugim naučnim oblastima za utvrđivanje pravaca razvoja i usmeravanje aktivnosti ka boljem korišćenju prirodnih posebnosti i graditeljstva banja kao ekonomskog potencijala.