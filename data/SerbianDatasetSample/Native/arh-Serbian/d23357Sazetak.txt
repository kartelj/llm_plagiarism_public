Disertacija se bavi ispitivanjem uticaja tržnih centara na kvalitet urbanog okruženja. Uočeno je da potrošnja u savremenim uslovima utiče na formiranje i oblikovanje grada, usled čega je uloga trgovinskog prostora značajna za kvalitet neposrednog urbanog okruženja. U radu se kao reprezent savremenih trgovinskih prostora razmatra tržni centar, koji postaje jedan od pokretača promene i razvoja urbanog okruženja. Kompresovanje i intenziviranje funkcija javnog prostora i smeštanje svih potrebnih sadržaja pod jedan krov dovodi do transformacije postojeće izgrađene strukture područja u koji se tržni centar locira. Pretpostavka je da pozicioniranje i oblikovanje tržnog centra utiče na razvoj, kvalitet i intenzitet korišćenja prostora, unapređenje, a u nekim slučajevima i degradaciju urbanog okruženja. Uticaj tržnih centara na urbano okruženje je određen ne samo u zavisnosti od pojedinačnih elemenata komponovanja, njihovog položaja, fizičko-funkcionalnih karakteristika, već i stepena integracije u urbano područje. Istraživanje je utvrdilo neosporan uticaj karakteristika ovih objekata na kvalitet urbanog okruženja, te je svrha istraživanja povećanje znanja i razumevanja uticaja tržnog centra u razvoju i kvalitetu urbanog okruženja. U ovom istraživanju je sprovedena sveobuhvatna analiza o tržnim centrima radi formiranja elemenata za vrednovanje uticaja tržnih centara na funkcionalno-fizičku strukturu urbanog područja na primeru Beograda, sa osvrtom na društvene i simboličke vrednosti tih prostora. Cilj formiranja modela za evaluaciju je determinisanje kakav tržni centar u smislu fizičke i funkcionalne strukture ostvaruje pozitivan uticaj u određenom području. Preko modela za evaluaciju su formirane preporuke za prostorno-fizičko oblikovanje i fizičko-funkcionalno uklapanje u urbano okruženje.