Povod za pisanje ovog naučnog rada predstavlja prilog razvoju procesa arhitektonskog projektovanja, imajući za cilj uspostavljanje uloge modela neodređenosti u projektovanju održivog socijalnog stanovanja. Komparativnom analizom praktičnog i normativnog aspekta socijalnog stanovanja sa savremenim tendencijama, koje su primenjene kroz konkursnu praksu, uspostavljen je održiv aspekt socijalnog stanovanja, koji se reflektuje u socio-kulturološkoj i društvenoj održivosti. Na osnovu ovih tendencija definisan je središnji problem istraživanja, koji se manifestuje u statusu arhitekture socijalnog stanovanja kao preodređene strukture. Pristup je bio usmeren na identifikaciju konvencionalnih pristupa u arhitektonskom projektovanju socijalnog stanovanja, kao i mogućnosti stambene strukture da kroz korišćenje prevaziđe potrebe programa za koji je inicijalno projektovana. U odnosu na identifikovane probleme, ovaj naučni rad usmeren je na definisanje uloge modela neodređenosti u procesu projektovanja, koja može da omogući razmatranje specifičnih problema između integrisane ravni procesa projektovanja i realizacije projekta. Istraživanje se sastoji iz četiri različita dela. Prva dva dela imaju teorijski karakter i zasnivaju se na metodi lične argumentacije i formiraju informacionu osnovu primenom metode analize i sistematizacije građe, primarnih i sekundarnih izvora. Treći deo istraživanja je praktičan, metodološki sproveden kroz studiju slučaja. U izveštaju studije slučaja obuhvaćen je konkursni proces, izrada idejnog rešenja, urbanističkog rešenja i glavnog projekta stambeno-poslovnog kompleksa socijalnog stanovanja u Ovči. Istraživanje je struktuirano u vidu iterativnog procesa donošenja odluka i uključivanja u proces različitih aktera i saradnje na različitim nivoima sa: drugim nagrađenim timovima, gradskom upravom, Agencijom za stanovanje, Urbanističkim zavodom i Saobraćajnim institutom CIP koji je sprovodio izvođački projekat. U ovom projektu nudi se nedovršena struktura kao IV pregovaračka platforma. Time ideja o programskoj promeni prestaje biti problem i postaje sastavni deo projektantske strategije. Očekivani efekat ogleda se u rezultatima koji će biti primenjeni za građenje i definisanje regulative kroz: promenjive normative i standarde u odnosu na specifične grupe korisnika, otvaranje procesa projektovanja ka svim akterima stanogradnje, kao i upotreba povratnih informacija u procesu stambene izgradnje. Cilj ovog istraživanja je da proceduralno uspostavi praksu otvaranja procesa projektovanja kada se definiše minimalan prag za pregovore svih učesnika u projektu. Otvaranje procesa omogućava da se prevaziđu pozicije koje usmeravaju rešenje ka minimalnim uslovima i strukturalnoj preodređenosti. Potencijal pregovaračke platforme, je pre svega, u iterativnom postupku koji omogućava da se povratne informacije uključe u sam proces projektovanja. Kroz međusobne relacije svih učesnika u procesu stabilizuje se društvena, odnosno socijalna održivost. Time se nudi veliki broj rešenja za specifičan problem, čime se postiže fleksibilnost i omogućava veći stepen kvaliteta i komfora održivog socijalnog stanovanja.