Ova disertacija se bavi istraživanjem savremenog razvoja rekreacije i njene uloge u urbanom razvoju. U kontekstu traganja za novim obrascima razvoja, kojima bi se omogućilo prevazilaženje problema dezintegracije urbane strukture, rekreacija se preispituje kao integrativni urbani sadržaj koji je kao takav prepoznat u urbanoj teoriji. Fokus rada je na urbanoj rekreaciji, dakle onoj koja se odvija u gradu i odražava urbane stilove života. Pažnja je usmerena na istraživanje fenomena "integrisane rekreacije" za koji se pretpostavlja da značajno uvećava mogućnosti za rekreaciju u savremenom gradu. Ovaj fenomen je rezultat uključivanja rekreacije u različite procese proizvodnje prostora. Reč je o procesima koji, pored tradicionalnih normativno-distributivnih politika razvoja rekreacije u javnom sektoru, realizuju rekreativne sadržaje i prostore u savremenom gradu kao sredstvo razvoja grada. Cilj ovog istraživanja je bio da utvrdi osnove i ispita mogućnosti korišćenja rekreacije kao sredstva povezivanja urbane strukture, kao i da omogući primenu stečenih znanja u usmeravanju razvoja gradova Srbije. Budući da fenomen integrisane rekreacije nije uključen u postojeći koncept razvoja rekreacije u Srbiji, pretpostavka o promeni uloge rekreacije u razvoju savremenih gradova je uslovila da se, u skladu sa nalazima istraživanja, redefiniše i koncept rekreacije u urbanom razvoju u Srbiji. Zbog toga je i istraživanje bilo podeljeno u dva dela. U prvoj fazi su objašnjene okolnosti pojave fenomena integrisane rekreacije, sistematizovane karakteristike savremene provizije sadržaja i prostora rekreacije, i na osnovu teorijskog definisanja rekreacije kao integrativnog urbanog sadržaja ispitivane mogućnosti korišćenja rekreacije kao sredstva povezivanja urbane strukture. Ispitivanje karakteristika integrisane rekreacije i njenog integrativnog potencijala u savremenom gradu bilo je zasnovano na želji da se prepoznaju različite mogućnosti razvoja kroz rekreaciju, kao i da se pri tom sagledaju vrednosti koji leže u njihovoj osnovi. Zbog toga je fokus sa direktog izbora reprezentativnih primera iz prakse, pomeren na istraživanje aktuelnih koncepata razvoja grada kroz rekreaciju, koji su tu praksu omogućili ili su na osnovu nje bili generisani. Reč je o konceptima „grada zabave“, „grada fantazije“, „grada turizma“, „grada doživljaja“, „grada igre“, „zdravog/aktivnog grada“, „zelenog grada“ i „kreativnog grada“. Analizom ovih koncepata uspostavljene su veze između razvojnih problema, aktera proizvodnje prostora, formi rekreacije koje proizvode i veza u urbanoj strukturi koje uspostavljaju. Identifikovane su i sistematizovane karakteristične forme i nivoi razvoja integrisane rekreacije, kao i lokacije na kojima različiti procesi proizvodnje prostora integrišu rekreaciju u urbani prostor. Uporednom analizom su ispitivane sličnosti i razlike pojedinih koncepata i identifikovane prioritetne lokacije za razvoj kroz rekreaciju. Utvrđeno je da „integrisana rekreacija“ poseduje sopstvenu logiku vezivanja za prostor koja prati različite razvojne potrebe grada, kao i da različiti koncepti razvoja kroz rekreaciju pružaju različite mogućnosti lociranja, forme i nivoe razvoja prostora rekreacije, i omogućavaju različite vrste rekreativnih praksi. Uključenje rekreacije u različite procese proizvodnje prostora kroz različite koncepte razvoja na taj način uvećava mogućnosti za integrativne rekreativne prakse i tako doprinosi povezivanju urbane strukture u savremenom gradu. Na osnovu rezultata istraživanja u prvom delu rada, sagledavanja specifičnih uslova razvoja gradova Srbije, kao i preispitivanja postojećeg koncepta rekreacije, definisane su nove vrednosne i sadržajne osnove razvoja rekreacije u usmeravanju razvoja gradova Srbije. U okviru novog Koncepta integrisane rekrecije razvijen je Model integrisanja urbane strukture razvojem rekreacije. Ovaj model povezuje proces proizvodnje prostora integrisane rekreacije, specifične situacije integrisane rekreacije i mogućnosti povezivanja urbane strukture. Razmotrene su mogućnosti operacionalizacije i implikacije rezultata istraživanja u odnosu na urbani dizajn, planiranje i upravljanje i definisane pretpostavke za primenu koncepta integrisane rekreacije u razvoju gradova Srbije. Na primeru Beograda je proveravana mogućnost primene koncepta integrisane rekreacije u lokalnom kontekstu. Na osnovu analize strateških dokumenata razvoja grada i inicijalnog razmatranja primera iz prakse, utvrđen je relativno visok nivo razvijenosti fenomena integrisane rekreacije u Beogradu, kao i ograničene mogućnosti koje postojeći strateški dokumenti pružaju za korišćenje rekreacije kao sredstva razvoja grada. Analiza uloge rekreacije u razvoju centralnog gradskog priobalja Save je ukazala da je u postojećim uslovima razvoj kroz rekreaciju moguć i u Beogradu, ali kroz manje fragmente i taktičke intervencije.