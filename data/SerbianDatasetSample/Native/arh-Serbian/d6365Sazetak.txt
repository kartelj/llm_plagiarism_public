Teza se bavi istraživanjem uloge urbanističkog planiranja u procesu regeneracije braunfild lokacija kao jednom od najsloženijih mehanizama održive upotrebe zemljišta. Specifičnost regeneracije braunfild lokacija se ogleda u posebnom načinu finansiranja tog procesa. Naime, dati proces zahteva sredstva javnog sektora, ali i privatnog kapitala, pri čemu privatni sektor često nije zainteresovan za ulaganje u braunfild lokacije. Ipak, kada se pomenuti akter odluči da učestvuje u procesu braunfild regeneracije, teško je uspostaviti kontrolu nad privatnim interesom, tj. balansiranje javnog i privatnog interesa postaje ključna veština u datom procesu. Pored uspostavljanja saradnje javnog i privatnog sektora, uspehu braunfild regeneracije doprinosi i integracija sektorskih politika iz različitih domena (saoobraćaja, životne sredine, lokalnog i regionalnog razvoja, itd.). S obzirom da se planiranje može razumeti kao jedan od oblika intervencije države na tržištu, fokus ovog istraživanja je na ispitivanju planskog pristupa procesu regeneracije braunfild lokacija. Osnovna istraživačka hipoteza se odnosila na prednost odvijanja procesa braunfild regeneracije u kolaborativnom modelu planiranja u odnosu na ostale planske modele (npr. racionalni). Pretpostavka je zasnovana na stavu da efikasan i efektivan proces donošenja odluka o braunfild regeneraciji zahteva usaglašenost interesa, kao i sinergiju znanja i veština čiji su nosioci zainteresovane strane koje učestvuju u datom procesu. Odavde je direktno proizašla sledeća hipoteza koja se odnosila na poziciju planerske ekspertize u procesu braunfild regeneracije. Dakle, pretpostavljeno je da je uspešna realizacija procesa braunfild regeneracije direktna posledica sinteze ekspertskih znanja (kao dominantne odlike racionalnog planskog modela), ali i veština pregovaranja, fasilitacije i medijacije, koje su imanentne kolaborativnom modelu planiranja. S obzirom da je planerska aktivnost neodvojiva od konkretnog konteksta u kojem je smeštena, važno je preispitivanje transformacije i prilagođavanja institucionalnog okvira kolaborativnom modelu planiranja, odakle je proizašla poslednja V hipoteza. Stoga je pretpostavljeno da efektivan proces braunfild regeneracije zahteva formalni institucionalni okvir koji omogućava kolaboraciju i to: kolaboraciju sektora, disciplina i institucija na horizontalnom nivou, ali i na vertikalnim nivoima planiranja, kao i funkcionisanje javno-privatnih partnerstava. Pored toga, institucionalna transformacija podrazumeva podsticanje neformalnih planskih pristupa, odnosno inovativnih procedura, kojima se regulišu načini učešća čitavog spektra različitih stejkhodlera u planskom procesu. U teorijskom delu istraživanja je, kroz pregled planskih paradigmi, poseban akcenat stavljen na planiranje kao proces. Tačnije, posmatrao se način planiranja, odlučivanja i, posebno pozicija planerske ekspertize, s obzirom da se u odnosu na to očitava stepen i način kolaboracije učesnika u planskom procesu. Prikazu planskih paradigmi je prethodio kratak pregled modela upravljanja kao konteksta u kojem se dati planski modeli odvijaju. Među mnogobrojnim klasifikacijama načina upravljanja dat je prikaz tri modela koji su poslužili kao merilo za procenu upravljanja u realnom kontekstu, kao i za utvrđivanje pozicije različitih učesnika u ovom procesu. Naime, reč je o koordinativnom, kompetitivnom i komunikativnom (argumentativnom) modelu, sa glavnim akcentom na ulogama, odgovornostima i nadležnostima glavnih učesnika uključenih ili pogođenih upravljačkim procesom. S obzirom na porast internacionalizacije planiranja tokom XX veka, promena planske paradigme su posmatrane prvo u anglosaksonskom, kao razvijenom kontekstu, da bi zatim bile prikazane specifične karakteristike paradigmatske promene u okviru postsocijalističkih država. U drugom delu teorijskog okvira istraživanja pažnja je posvećena kolaborativnom planskom modelu i temama koje su od značaja za odvijanje procesa braunfild regeneracije u okviru tog modela - kolaboraciji stejkholdera (zainteresovanih aktera), usaglašenosti interesa, rešavanju konflikata, postizanju konsenzusa, veštinama i znanjima planera, načinima implementacije, itd. Naime, radi razrade osnovnih hipotetičkih aspekata čitavog istraživanja (efektivnih načina kolaboracije, adekvatne planerske ekspertize, kao i optimalnih institucionalnih aranžmana) dat je prikaz osnovnih koncepata izabrane tri teorije koje posebno odgovaraju zahtevima koje postavlja problem VI braunfild regeneracije. Dakle, za temu kolaboracije posebno se izdvaja teorija aktera-mreže, koja govori upravo o formiranju mreže, kao osnovnom obliku organizacije učesnika u složenim procesima; sa aspekta planerske ekspertize, tj. znanja i veština planera, od značaja je teorija pregovaranja, kojom se naglašava značaj eksperata u pregovaranju kao sastavnom delu kolaborativnog procesa, dok o aspektu institucionalnog okvira razvojnih procesa govori institucionalna teorija. Ova teorijska razmatranja čine osnovu za definisanje generalnih istraživačkih pitanja, koja su potom razmatrana kao principi konceptualnog modela kolaboracije stejkholdera u procesu braunfild regeneracije. Poseban doprinos ovog modela se ogleda u tome što on zapravo predstavlja sredstvo evaluacije različitih pristupa braunfild regeneraciji u okviru izabranih primera koji su prikazani u praktičnom delu istraživanja. Metodologija rada je prilagođena generalnim istraživačkim pitanjima, hipotezama i ciljevima istraživanja. Preciznije, praktični cilj istraživanja je utvrđivanje i prikaz načina regeneracije braunfild lokacija uz istovremenu proveru stepena u kojem je primenjeni pristup zaista kolaborativan. Prostorni obuhvat istraživanja se odnosi na zemlje koje teritorijalno pripadaju dunavskom basenu - Švajcarsku, Austriju, Češku, Mađarsku i, na kraju, Srbiju. Kako se ovim istraživanjem ne teži prikazu samo jednog primera regeneracije braunfilda, već izvođenju generalnih zaključaka analizom višestrukih empirijskih podataka, nameće se studija višestrukog slučaja kao odgovarajuća metoda. Sa aspekta ciljeva ovog istraživanja, kao najvažnije metode sadržane u okviru metode studije slučaja su: 1. analiza sadržaja primarnih i sekundarnih izvora koji se tiču institucionalnog konteksta (institucionalne strukture i dokumenata) procesa braunfild regeneracije, čime je zapravo proveravano da li konkretan institucionalni kontekst omogućava i podstiče kolaborativni planski pristup, i 2. ispitivanje izabranih stejkholdera, što je korišćeno za utvrđivanje načina kolaboracije među dominantnim stejkholderima, pozicije planerske ekspertize i prisustva neformalnih pristupa u konkretnom procesu braunfild regeneracije. Dakle, suština metodološkog pristupa se odnosi na ispitivanje kolaborativnih procedura prilikom braunfild regeneracije. Istraživanjem je potvrđena teza da proces regeneracije braunfild lokacija zahteva odvijanje u okviru kolaborativnog planskog modela. Takođe se potvrđuje VII teza o ekspertnosti planera kao sintezi ekspertskih znanja, sa jedne strane, ali i veština kolaboracije i posredovanja u procesu braunfild regeneracije, sa druge. Na kraju, kolaboracija različitih sektora koje si u nadležnosti javne uprave na horizontalnom nivou, ali i među različitim vertikalnim nivoima planiranja, kao i institucionalizacija neformalnih planskih pristupa doprinosi zadovoljavajućem planskom ishodu procesa braunfild regeneracije. Doprinos istraživanja je dvojak. Prva grupa rezultata se odnosi na istraživanje razvoja teorijsko-metodološkog pristupa za formulisanje principa braunfild regeneracije. Pored toga, konceptualni model kolaboracije stejkholdera u procesu braunfild regeneracije predstavlja mehanizam evaluacije različitih pristupa datom procesu. Druga grupa rezultata je praktičnog tipa i odnosi se na evropska iskustva, kao i iskustva Srbije u braunfild regeneraciji. U kontekstu inostranih primera braunfild regeneracije doprinos istraživanja se, kao prvo, odnosi na prikaz načina planiranja i odlučivanja u konkretnom institucionalnom kontekstu - razvijenim, kao i postsocijalističkim zemljama. Pored toga, svaka od analiziranih studija slučaja nudi efikasne modele (kolaboracije stejkholdera, planerske ekspertize i institucionalne organizacije) za pristup problemu braunfild regeneracije. Poseban doprinos istraživanja je sagledavanje veze između institucionalnog i legislativnog okvira i konkretnog slučaja braunfild regeneracije. Ključni doprinos istraživanja je pregled stanja braunfild regeneracije na području Srbije i, posebno, procena uticaja institucionalnog i legislativnog okvira na planiranje procesa braunfild regeneracije, kao i pružanje smernica za dati proces. Time se, zapravo, teži redefinisanju karaktera urbanističkog planiranja u domenu regeneracije braunfild lokacija u Srbiji.