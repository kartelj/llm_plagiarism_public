Predmet ovog istraživanja su novi mediji i tehnologije u arhitekturi, kao i razmatranje uticaja i posledica njihove primene na pojavu i razvoj novih svojstava i mogućnosti arhitektonskog prostora. Polazne hipoteze istraživanja imaju stanovište da je primenom novih medija došlo do pojave i razvoja nove tehnološke dinamičko-responzivne paradigme u arhitekturi, promena kvaliteta i funkcija arhitektonskog prostora, kao i aktivnog učešća korisnika - participijenta, u njegovom oblikovanju. Sveprisutnost računarskih tehnologija, trendovi minijaturizacije i pametnih sistema, doveli su do razvitka radikalno novih svojstava i mogućnosti arhitektonskih materijala u oblikovanju prostora, kao i srastanja i preklapanja pojmova medija, materijala, uređaja i sistema u arhitekturi. U takvoj situaciji cilj ovog istraživanja je ispitivanje i kritička analiza modaliteta upotrebe novih medija u arhitekturi, kao i donošenje zaključaka o mogućnostima i posledicama njihove primene. Kao očekivani rezultat istraživanje ima doprinos u vidu kritičke analize i sinteze postojećih saznanja u oblasti, kao i sticanje novih naučnih saznanja o mogućnostima i posledicama primene novih medija na koncipiranje, pojavnost i razvoj arhitektonskog prostora.