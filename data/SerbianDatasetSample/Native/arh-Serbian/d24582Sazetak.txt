Predočena disertacija je usmerena na istraživanje arhitektonskog prostora kao vida komunikacije. U toj komunikaciji dolazi do intenzivnog odnosa između prostora i korisnika. Stoga, istraživanje je fokusirano na doživljaj arhitektonskog prostora u procesu takve komunikacije. Ako se pođe od toga da je arhitektonski prostor definisan nizom aspekata, fizički prisutnih ili samo sugerisanih, ti aspekti predstavljaju predmet istraživanja, kao i perceptivna svojstva ukupne arhitektonske kompozicije. To podrazumeva izučavanje načina na koje je moguće manipulisati elementima arhitektonske forme i njihovim odnosima, kako bi se uticalo na opažanje ili način korišćenja od strane korisnika. Drugi deo istraživanja usmeren je na arhitekturu hrišćanskih sakralnih objekata druge polovine XX veka. Sakralna arhitektura je pozicija izražene dvosmerne komunikacije između korisnika i prostora, te manipulacije oblikovanjem i ambijentalnošću, zarad postizanja specifičnog doživljaja prostora i spiritualnog iskustva. Oblikovanjem arhitektonskog prostora gradi se kontemplativan ambijent koji iskazuje transcendentno i „neizrecivo“. Primeri iz datog perioda daju uvid u savremene interpetacije sakralne arhitekture i nove načine oblikovanja ekspresivnih sakralnih prostora. Cilj rada se ogleda u ispitivanju načina na koje arhitektonski prostor utiče na korisnika, i predviđanju usmeravanja doživljaja njegovih segmenata ili celine. Tokom istraživanja, fokus se stavlja na sakralnu arhitekturu, kao poligon za ispitivanje manipulacije doživljajem prostora. Prednost se daje primerima arhitektonskih objekata pročišćenog izraza bez primene dekorativnih elemenata, te je cilj istraživanja analiza i eksplikacija primene svedenih arhitektonskih elemenata kao jedinih instrumenata kojima se grade ekspresivni i/ili kontemplativni prostori.