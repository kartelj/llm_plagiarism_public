Povod i aktuelnost teme istraživanja ogleda se u neophodnosti redefinisanja koncepta prirode u arhitekturi u skladu sa aktuelnim envajronmentalnim i klimatskim pitanjima, kao i promenom pozicije prirode u savremenoj kulturi. Pošavši od Lefevrovog (Henri Lefebvre) stava da je kompletna životna sredina društveno proizvedena, kao i činjenice da u današnjem trenutku ne postoji jasna granica između prirode i kulture, u radu se zastupa stav da je za istraživanje i unapređenje koncepcija prirode u arhitekturi neophodno pomeranje interesovanja sa stvari u prostoru na aktuelnu proizvodnju prostora. Shodno tome, smatra se da proizvodnja prostora ne može biti shvaćena nezavisno od proizvodnje prirode. Budući da su prostor, vreme, i mesta relaciono definisani procesima, oni zavise od karakteristika procesa koji istovremeno definišu i oblikuju envajronment. Preciznije, odnos prostor-vreme ne može se istražiti nezavisno od procesa evociranih u envajronmentalnom i ekološkom delovanju. Imajući u vidu da arhitektura i urbanizam proizvode okruženje (envajronment) za ljudski organizam i istovremeno se bave proučavanjem odnosa ljudi i njihove životne sredine, obrazložen je stav da je arhitektonsko projektovanje u osnovi problema odnosa ljudi i životne sredine i promene tih osnosa. U odnosu na navedene stavove, teme značaja i uloge envajronmenta, kako prirodnog, tako i izgrađenog, njegove relacije sa korisnikom, kao i međusobne relacije prirodnog i artificijelnog, ubrajaju se u najaktuelnije teme u savremenoj arhitektonskoj teoriji i praksi. Takođe, poslednjih decenija u arhitektonskoj teoriji konstantno se ističe značaj bihevioralnih aspekata i znanja sa ciljem postizanja ekološke i kulturološke održivosti, odnosno usklađenosti arhitekture sa korisnicima i prirodom. Međutim, i dalje ne postoji razvijena praksa primene ovih metoda i znanja u arhitekturi. i Shodno tome, kao osnovni cilj rada postavlja se istraživanje kvantitativnih i kvalitativnih promena i relacija arhitekture i prirode primenom envajronmentalno-bihevioralnih teorija i saznanja sa ciljem da se prevaziđe jaz između pojedinačnih, izolovanih ponašanja i sinhronizacije njihovog međusobnog delovanja (uz ispitivanje pomenute uslovljenosti u kontekstu Beograda). Polazi se od stava da arhitektura nije samo projektovanje prostora, već uspostavljanje relacija u okviru tog prostora (specifično relacija između prirode, arhitekture i korisnika) i da implementacija i primena bihevioralnih znanja u arhitektonskoj praksi doprinosi intenziviranju i unapređenju tih relacija. U skladu sa potrebom da se u arhitektonskim istraživanjima preispitaju postojeće i istraže nove forme relacije arhitekture sa prirodom, na koju posebno ukazuju Harvi (David Harvey) i Sloterdijk (Peter Sloterdijk), operativni cilj istraživanja određen je kao ispitivanje mogućnosti unapređenja odnosa arhitekture i prirode u dominantnim diskursima arhitekture i stvaranje osnove pomoću koje bi, u okvirima šire arhitektonske produkcije, mogle biti ispitane teme koje predlažu savremeni envajronmentalno-bihevioralni pristupi. Pretpostavka je da se na ovaj način mogu kontinuirano unapređivati odgovori arhitektonske prakse na envajronmentalne aspekte okruženja, klime i mesta, kao i na potrebe savremenog društva i kulture, odnosno na nepredvidivosti ljudskog ponašanja i karakteristike lokalnog konteksta. Izbor stambenih naselja za predmet istraživanja definisan je imajući u vidu kompleksnost međurelacija čoveka i prirode u stambenoj arhitekturi. Stambena naselja omogućavaju komparativno istraživanje pomenutih relacija na različitim prostornim nivoima – od jedinice stana, do nivoa susedstva i bloka, kako u unutrašnjem, tako i u spoljašnjem prostoru. Takođe, takav izbor istraživačkog polja podrazumeva istraživanje u lokalnom kontekstu, kao važan aspekt envajronmentalnog pristupa projektovanju. Opšti metodološki pristup, odnosno osnovna teorijska orijentacija ovog istraživanja, odgovara prirodi teme rada, odnosno kompleksnom i ii transdisciplinarnom proučavanju prostornih relacija čoveka, arhitekture i prirode, kao i uvažavanju celovitosti envajronmenta i neraskidivosti prirode i kulture kao njegovih sastavnih delova. Relevantne teorijske paradigme envajronmentalno-bihevioralnih studija, determinizam i interakcionalizam, upotrebljene su da objasne postojanje različitih oblika mišljenja u arhitekturi u odnosu na korisnika, ali i na celokupni envajronment (prirodni i izgrađeni). Istraživanje je sprovedeno uporednom analizom referentnih projektantskih pozicija i koncepata savremene envajronmentalne arhitekture i projektantskih pozicija arhitekture stambenih naselja u Beogradu, kao i kroz analizu relacije relevantnih envajronmentalno-bihevioralnih fenomena i prostornih nivoa. Na taj način, pokazano je da arhitektonska praksa u periodu istraživanja obuhvata dva različita modaliteta arhitektonskog delovanja sa aspekta envajronmentalno-bihevioralnih paradigmatskih pozicija koje pretpostavljaju različite kvalitete u odnosu na prirodu i korisnika. Ta dva modaliteta polaze od determinističke i interakcionalne paradigme, i načelno odgovaraju periodima modernizma i postmodernizma u Jugoslaviji. Potcrtavajući razliku između determinizma i interakcionalizma u arhitekturi, odnosno konceptualni pomak od jednostranog i determinišućeg uticaja envajronmenta na ljude, prema složenijem interakcionalnom konceptu i priznanju da odnosi između ljudi i fizičkog envajronmenta nisu tako direktni i kauzalni kao što deterministička paradigma predlaže, pokazano je da se uloga envajronmentalno-bihevioralnih teorija u arhitekturi ovog perioda ogleda upravo u činjenici da ukazuje na kompleksnost potreba korisnika i generalno na kompleksnost envajronmenta. Takođe, istraživanje je pokazalo da u stambenoj arhitekturi Beograda, kao i Jugoslavije, postoji bogata envajronmentalna istorija, jer su se, usled specifičnih istorijskih uslova, razvili kompleksni, hibridni oblici pristupa projektovanju envajronmenta. Arhitektonska praksa u analiziranom periodu jasno predočava neophodnost unapređenja i svest o značaju i ulozi envajronmentalno-bihevioralnih znanja u arhitekturi, ali i sva ograničenja, nemogućnost adekvatne implementacije i sužene domete envajronmentalno- bihevioralnih pozicija u arhitekturi naznačenog perioda. iii U svojim krajnjim konsekvencama, istraživanje je pokazalo da koncept arhitektonske envajronmentalne prakse pretpostavlja uspostavljanje osetljivog odnosa sa konkretnim klimatsko-ekološkim, društvenim i kulturnim kontekstom, i podrazumeva primenu raznovrsnih envajronmentalno- bihevioralnih teorija i metoda u arhitektonskom projektovanju. Evaluacija rezultata tako posredno ukazuje na mogućnosti unapređenja koncepcija prirode u arhitekturi, kao i na neophodnost pomeranja fokusa ka polazištima transakcionalne paradigme u kontekstu savremene arhitektonske teorije i prakse. Kao referentan model u arhitekturi, predložen je koncept Treće prirode. Unapređenje koncepcija prirode u arhitekturi, odnosno koncept Treće prirode, zasnovano je na adaptivnoj logici prakse i otkriva mogućnosti transformacije, proširenja i unapređenja envajronmentalnog diskursa u arhitekturi, čime se intenziviraju relacije korisnika, arhitekture i prirode, koje nije moguće objediniti zajedničkim pojmom dosadašnjih koncepcija prirode u arhitekturi.