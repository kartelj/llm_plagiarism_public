Istraživanje karakteristika stambenih zgrada Beograda predstavlja preduslov za celovito sagledavanje stanja domaćeg stambenog fonda, njegovih kvaliteta ili nedostataka i osnovu za zaključivanje čime zaista raspolažemo i kakvi su dalji pravci delovanja. Predmet doktorske disertacije je istraživanje građevinske strukture stambenih objekata u Beogradu i njihovo vrednovanje sa stanovišta komfora u stanovanju. Ispitivanje je fokusirano na sve ono što u materijalnom smislu čini sklop objekta: konstrukcija, elementi omotača, elementi pregrađivanja i finalizacija i na njihov uticaj na ostvarivanje uslova komfora. Uzimajući u obzir da su vremenske odrednice u kojima je nastajao stambeni fond Beograda postavljene u rasponu od 150 godina, izdvojeni su karakteristični vremenski periodi koji predstavljaju reprezentativne celine građevinskih dostignuća. Ovakav pristup imao je za cilj struktuiranje obimne stručne građe i tipološko izdvajanje onoga što čini reprezentativni uzorak. U okviru posmatranog perioda identifikovani su tipični sklopovi i izvršena je sistematizacija, uočene su karakteristike u građenju i istražena građevinska regulativa, što je poslužilo kao osnova za formiranje strukture reprezentativnih modela, na kojima je sprovedena analiza kvaliteta stambenog komfora koji podrazumevaju: toplotni, akustički, vazdušni i svetlosni komfor. Sledeći korak u istraživanju predstavljalo je definisanje parametara svakog pojedinačnog komfora i formiranje metodologije kojom će se vršiti ispitivanje ustanovljenih modela stambene izgradnje. S obzirom da se svakim pojedinačnim komforom bave posebne specijalizacije, ili čak posebne struke, kompleksnost materije koja je trebala biti analizirana utoliko je bila složenija, što je zahtevalo različite metodološke postupke i multidisciplinarnost u istraživačkom radu. Parametri su odabrani tako da svaka kategorija zahteva daje izmerljive rezultate, čime je izbegnuta nargumentovana procena, i sprovedeno objektivno vrednovanje. Uz pomoć računarskih alata koji su specijalizovani za pojedinačne kategorije komfora (termički, zvučni i svetlosni) istraženi su reprezentativni modeli i dobijeni rezultati na osnovu kojih su izvedeni zaključci o kvalitetu stambenih zgrada Beograda. Rezultati su prvo struktuirani po kategorijama komfora, a zatim su sumirani komfori po pojedinačnim modelima, kako bi se objedinile karakteristike svakog pojedinačnog uzorka, izvela sintezna valorizacija, i formulisali zaključci o ustanovljenim hronološkim celinama.