Tema doktorske disertacije obuhvata oblast arhitekture i osvetljenja u okviru otvorenih javnih prostora. Povod za ovo istraživanje predstavlja nedovoljno istražen fenomen granice otvorenog javnog prostora i njen značaj u okviru složenih urbanih odnosa grada. Otvoreni javni prostori kao generatori javnog života grada, predstavljaju mesto ostvarivanja socijalnih kontakata, ali i mesto relaksacije korisnika, i u skladu sa tim potrebno je ostvariti ugodan ambijent. Svrha osvetljenja u okviru otvorenog javnog prostora ispoljava se upravo kroz uspostavljanje prijatne atmosfere i željenog ambijenta. Aktuelnost teme ogleda se u potrebi za permanentnim unapređenjem gradskih ambijenata i isticanjem značaja arhitektonskih vrednosti otvorenih javnih prostora, što ima značajnu ulogu u formiranju identiteta grada. Značaj granice za prostor koji definiše ogleda se kroz uticaj njene strukture na formiranje ambijenta u prostoru. Cilj istraživanja predstavlja jasnije definisanje fenomena granice otvorenog javnog prostora i formiranje odgovarajuće tipologije u odnosu na složeni urbani kontekst grada. Istraživanje je pokazalo da granica otvorenog javnog prostora grada može imati različite pojavne oblike, jer je poimanje ovih granica uslovljeno doživljajem korisnika. Ova granica, bez obzira da li poseduje materijalna svojstva ili predstavlja skup utvrđenih normi koje se detektuju i razumeju kao barijera, kroz doživljaj korisnika, razume se kao prostorni fenomen. Rezultati ovog segmenta istraživanja doveli su do uspostavljanja kriterijuma za tipološku klasifikaciju granica otvorenih javnih prostora grada. Na osnovu specifičnosti ovih granica izdvojila su se tri kriterijuma pomoću kojih je moguće izvršiti tipološku klasifikaciju – fleksibilnost granice, prepoznatljivost granice i kriterijum permeabilnosti granice. Na osnovu ovih kriterijuma, formirano je dvanaest tipova granice otvorenog javnog prostora grada. Uspostavljanje ove tipologije doprinelo je razumevanju relativnog odnosa izgrađenog prostora granice i otvorenog javnog i prostora, kao i razumevanju uslovljenosti aktivnosti koji se odvijaju na otvorenom javnom prostoru i u okviru njegovih granica. Istraživanje je ukazalo na to da tip otvorenog javnog prostora ne definiše i tip granice. Granica, kao mesto susreta dva područja različitog značaja, oslikava svojstva prostora koje spaja. Usled dualne prirode koju granica poseduje, kroz istraživanje je istaknut značaj njene fleksibilnosti u stvaranju željenog doživljaja ambijenta otvorenog javnog prostora u okviru složenog urbanog konteksta grada. Osnovni cilj istraživanja ogleda se u isticanju značaja granice otvorenih javnih prostora u procesu projektovanja osvetljenja kroz razumevanje uticaja parametara kvaliteta osvetljenja na pojavnost i doživljaj različitih tipova ove granice. Prikaz međusobnog uticaja osvetljenja u okviru otvorenog javnog prostora i osvetljenja njegovih granica, odnosno definisanje njihovog relativnog odnosa u zavisnosti od tipa granice predstavlja osnov ovog istraživanja. Osvetljenje u okviru otvorenih javnih prostora predstavlja važnu karakteristiku prilikom formiranja ambijenata. Pojavnost javnog prostora u noćnom periodu je osnovna mera za postizanje aktivnog urbanog prostora, te se značaj osvetljenja ogleda u mogućnosti postizanja željenih efekata u prostoru u cilju ostvarivanja prijatne atmosfere. Međutim, kao problem se javlja nedovoljno definisan skup smernica za projektovanje osvetljenja u okviru otvorenih javnih prostora grada. Postojeće preporuke oslanjaju se na ispunjavanje funkcionalnog aspekta – omogućavanje nesmetanog odvijanja saobraćaja i obezbeđivanje sigurnosti korisnika u prostoru. Različite vrste otvorenih javnih prostora, kao i njihove granice, tretiraju se na uniforman način čime je u potpunosti zanemarena kompleksnost urbanog konteksta. Istraživanje je sprovedeno kroz analizu svetlosnih situacija na konkretnom uzorku različitih vrsta otvorenih javnih prostora u zavisnosti od tipova granica koje ih definišu. Za svaki istraživanjem definisani tip granice otvorenog javnog prostora odabran je reprezentativni predstavnik na kojem je sprovedeno eksperimentalno istraživanje (u realnim i laboratorijskim uslovima), kao i formiranje fotometrijskog proračuna. Kroz analizu uzajamnog ii odnosa prostora i njegovih granica definisan je uticaj tipova granica na osvetljenje u okviru otvorenih javnih prostora grada. Rezultati istraživanja pokazali su da je na osnovu tipa granice otvorenog javnog prostora moguće odrediti skup parametara kvaliteta osvetljenja koji utiče na postizanje željenih doživljaja granice od strane korisnika. Na osnovu dobijenih rezultata dat je prikaz uzajamnog uticaja osobenosti granice otvorenog javnog prostora i parametara kvaliteta osvetljenja. Rezultati istraživanja doprineće teorijskoj osnovi u oblasti arhitekture kroz definisanje fenomena granice otvorenog javnog prostora, ali i kroz prikaz uticaja osvetljenja na doživljaj ove granice. U praktičnom pogledu, očekivani doprinos istraživanja je u razumevanju uticaja parametara kvaliteta osvetljenja na pojavnost strukture ove granice i postizanja željenih ambijenata u okviru otvorenih javnih prostora grada. Sa ciljem unapređenja procesa projektovanja osvetljenja, istraživanje je pružilo osnov za definisanje skupa smernica koje se odnose na osvetljavanje otvorenih javnih prostora u zavisnosti od karakteristika njihovih granica.