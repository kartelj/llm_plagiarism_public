Procena kvaliteta drvenih konstrukcija je u suštini ispitivanje njihove statičke postojanosti i stabilnosti. Zadaci ovakvih procena po svojoj prirodi zahtevaju in situ ispitivanja, a zbog tehničkih specifičnosti mehaničkog testiranja, prvenstveno su usmerena na nedestruktivne metodološke pristupe. Visoki standardi koji se postavljaju za ispitivanje arhitektonskih objekata od kulturno-istorijskog značaja, što se pre svega odnosi na očuvanje njihovog integriteta i autentičnosti, usmerili su i ovo istraživanje ka uspostavljanju jedne pouzdane, nedestruktivne metode koja će biti korišćena u te svrhe. Uspostavljanje takve metode je podrazumevalo njeno kalibrisanje, jer u dosadašnjoj praksi nije bilo direktne ekvilizacije parametara mehanički i nedestruktivno određene čvrstoće ugrađenog drveta. Ultrazvučni i stres-zvučni talasi koji se inače primenjuju za nedestruktivne procene mehaničkih potencijala drveta – na osnovu brzine propagacije njihovih talasa, davali su samo mogućnost izračunavanja dinamičkog modula elastičnosti. Dobijanje i statičkog modula elastičnosti radi korelisanja parametara različitih modaliteta testiranja, podrazumevalo je i paralelno mehaničko ispitivanje datog drvenog materijala. Baždarenjem stres-zvučne metode ispitivanja drveta – po analognom principu usmeravanja sile pritiska i zvučnih talasa, a u odnosu na pravac toka drvnih vlakanaca, postignuta je ekvilizacija parametara brzine propagacije zvuka i parametara čvrstoće drveta. Ovim je bila uspostavljena metoda za in situ procenu čvrstoće nosećih elemenata drvenih arhitektonskih konstrukcija, poređenjem sa standradom propisanim dopuštenim naprezanjima (JUS U.C9.200/300) koji je dat spram vrste, klase drveta i njihovih dimenzija. Uzimajući u obzir da je baždarenje stres-zvučne metode vršeno na epruvetama isecanim od zdravog drveta određene higroskopne vlažnosti, in situ procena čvrstoće nosećih konstruktivnih elemata je mogla da se vrši i na osnovu poznatih brzina propagacije zvuka kroz zdravo drvo. Rezultati rada ovog istraživanja, na osnovu spektralne analize propagacije zvučnih talasa, pokazuju da je njihovom primenom moguća direktna procena čvrstoće nosećih 5 drvenih greda, a time i stabilnosti konstrukcija, čime je postignut cilj ovog istraživanja.