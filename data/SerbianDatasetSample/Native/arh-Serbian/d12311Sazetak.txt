Doktorska disertacija se bavi problemom pristupa prostornoj transformaciji nasleđenih kolektivnih susedstava u funkciji njihove urbane regeneracije. Koncept jedinice susedstva kao metod planiranja i oblikovanja ovih stambenih celina je proizveo u različitim sredinama različite efekte u kvalitetu života, ali i srodne probleme. Problemi urbaniteta se ispoljavaju kako u socijalnom domenu, odnosno nepovezanosti ljudi međusobno i nepovezanosti ljudi i životnog prostora, tako i u prostornom domenu u formi nevitalnosti otvorenih javnih prostora, te njihovom neodržavanju. Mnoga susedstva u zemljama Zapadne Evrope su već prošla ili trenutno prolaze kroz proces urbane regeneracije. Iako je prepoznata veza između prostornih karakteristika susedstva i problema urbaniteta, programi regenerativnih mera često ostaju u socio-ekonomskom domenu. Postavljeno je osnovno pitanje ovog istraživanja: kako definisati model prostorne transformacije kolektivnog susedstva koji može doprineti pozitivnim efektima procesa urbane regeneracije, pre svega napretku u vitalnosti i socijalizaciji? Polazna pretpostavka istraživanja podrazumeva da se prostornoj transformaciji kolektivnih susedstava treba pristupiti sa saznanjem o socio- prostornoj relaciji na kojoj se zasnivaju obrasci zajedničkog život susedstva. Javni prostori i njihova upotreba predstavljaju važne komponente ove relacije. Prisustvo ljudi u gradskom prostoru ne podrazumeva postojanje urbaniteta, ali je neophodan uslov da se uspostavi relacija između ljudi i prostora i komunikacija između ljudi međusobno. Organizacija prostora i njegove fizičke karakteristike utiču na odnose između ljudi, njihovih aktivnosti i ideja. Istraživanje je sprovedeno pomoću kombinovanja nekoliko osnovnih i specifičnih naučnih metoda i tehnika koje se primenjuju u oblasti arhitekture i urbanizma i polju društveno-humanističkih nauka. Opšti naučni metod pomoću kojeg je istraživanje struktuirano je analitičko-sintetički metod, a primenjeni osnovni metodi su metod logičke argumentacije, metod naučne analize, metod studije slučaja (case study) i metod utemeljivanja (grounded theory). Za analizu prostorne konfiguracije susedstva u relaciji sa obrascima upotrebe primenjene su tehnike prostorne sintakse (Space Syntax), kao što su crtanje aksijalne i konveksne mape susedstva i analiza prostorne integracije (spatial integration analysis). Važan deo informacione osnove u kontekstu studije slučaja je formiran pomoću rekognosciranja na terenu koje uključuje anketiranje stanovnika, fotografisanje i mapiranja prostornih karakteristika susedstva i aktivnosti u javnim prostorima. Rezultati prvog dela istraživanja pokazuju da se otvoreni javni prostori mogu definisati kao primarni predmet prostorne transformacije susedstva u kontekstu obnove vitalnosti, društvenosti i povezanosti stanovnika i prostora susedstva. Konfiguracija prostora može da utiče na obrasce svakodnevne upotrebe koji podržavaju lokalni identitet zajednice i njeno integrisanje u globalni sistem grada. Rezultati drugog dela disertacije sadrže analitički aparat za istraživanje konfiguracije javnih prostora koji je definisan u formi univerzalno primenjive tipologije. Ova tipologija je zasnovana na prostornim i sociološkim teorijama relacije prostora i društva. Osnovna svrha tipologije je merenje kapaciteta urbane strukture i arhitekture susedstva za podržavanje obrazaca kolektivne upotrebe u otvorenim javnim prostorima. Njena primena omogućava prevazilaženje analize javnih prostora iz perspektive fiksne morfološke kategorije i omogućava njihovo posmatranje unutar dinamične relacije između lokalnih i globalnih prostornih obrazaca. Takođe, shodno razumevanju prostorne forme kao konfiguracije i njene relacije sa praktičnom i imaginativnom dimenzijom upotrebe, definisani su prostorni obrasci primenjivi u procesu regulisanja i oblikovanja javnih prostora susedstava i prilagodljivi drugim faktorima urbaniteta pojedinačnih susedstava. Rezultati ovog istraživanja su doprinos disciplini urbane regeneracije. U užem smislu, ovo istraživanje je doprinos u domenu konceptualizacije novog pristupa urbanom dizajnu javnih prostora susedstva. Zasnovan je na analitičkim teorijama konfiguracijske prirode urbanog prostora i sociološkim teorijama o utemeljenosti društvenog života i društvenih veza u rutinske aktivnosti svakodnevnog života. Ovaj pristup nije u suprotnosti sa intuitivnim pristupom oblikovanju urbanog prostora, već je njegova dopuna u određenim fazama procesa, koja doprinosi smanjenju rizika od neuspeha prostorne intervencije. Istraživanje afirmiše pristup ‘odozdo’ u procesu regeneracije i redizajna susedstva fokusiranjem ljudi i njihovih obrazaca svakodnevne upotrebe javnih prostora.