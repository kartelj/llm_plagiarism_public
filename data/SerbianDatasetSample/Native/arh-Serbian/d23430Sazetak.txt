Glavni cilj istraživanja odnosi se na preispitivanje pojma dobrog i ponovno vraćanje njegovoj konstitutivnoj ulozi u planiranju. U radu se polazi od teze da je dobro osnov postojanja planiranja kao etičke aktivnosti, odnosno da bez verovanja da planiranje može doprineti boljem razvoju grada nestaje i potreba za planiranjem. Imajući u vidu značaj dobrog za planiranje, očekuje se da ono zauzima i centralnu poziciju u naučnoj debati o suštini i ulozi planiranja u savremenom kontekstu. Iz tog ubeđenja izrasta izrazit značaj analize i sistematizacije teorijske misli kao uporišta za formiranje modela kroz metod sistematičnog pregleda literature. Veruje se da diverzitet teorijskih stanovišta može uticati na stvaranje normativne osnove za delovanje u praksi i omogućiti definisanje aspekata koji usmeravaju vrednosno rasuđivanje o dobrom u praksi razvoja grada. Navedeni elementi čine logičku postavku modela koja se proverava na analizi konkretnih studija slučaja u Beogradu, kako bi se model testirao i kako bi se razumeli lokalno specifični uslovi. U skladu sa tim, glavni očekivani rezultati istraživanja su doprinos teorijskom znanju i kreiranje modela vrednosnog rasuđivanja koji u sadejstvu mogu doprineti uspostavljanju okvira za legitimnost u donošenju odluka o razvoju grada. Praktična primena kreiranog modela je dvojaka. Sa jedne strane, konceptualni model treba da doprinese očuvanju legitimnosti planiranja i preispitivanju osnove za definisanje regulatornog okvira, dok sa druge strane doprinosi razvoju novih metoda u evaluaciji procesa i produkata planiranja. Istraživanje treba da doprinese ekspertskom rasuđivanju i da stvori veću svest među planerima i istraživačima o značaju vraćanja dobrom, čime bi se dugoročno doprinelo boljoj opštoj poziciji planera u društvu, ali i širem društvenom razumevanju.