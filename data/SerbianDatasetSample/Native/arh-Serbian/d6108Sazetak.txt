Problematika prostornih koncepcija arhitektonskog dela predstavlja jednu od suštinskih tema savremene arhitektonske teorije i prakse. Istraživanje prostornih koncepcija reprezentativnih objekata kulture projektovanih i realizovanih na prostoru nekadašnje Jugoslavije, sprovedeno u ovom radu, pored doprinosa proučavanju arhitektonske delatnosti dvadesetog veka u Srbiji i državama zapadnog Balkana, predstavlja neophodno polazište za izučavanje savremene arhitektonske teorije i prakse u Srbiji na početku dvadesetprvog veka. Istraživanje polazi od trenutka kada politika kulture nove socijalističke Jugoslavije iznosi zahtev za formiranjem specifičnog arhitektonskog izraza karakterističnog za novo jugoslovensko društveno uređenje, čime je označen jasan diskontinuitet sa modernom arhitekturom međuratnog perioda. U prvom delu rada je sprovedeno istraživanje kompleksnog procesa teorijskog definisanja novog jugoslovenskog arhitektonskog izraza, kroz detaljnu analizu stručnih teorijskih tekstova koji se bave problemskom tematikom, konkursnih projekata za reprezentativne objekte državne uprave i kulturne namene, u kontekstu politike kulture istraživanog perioda. Arhitektonski izraz socijalističke Jugoslavije je, u složenim i promeljivim socio-političkim okolnostima prvih posleratnih godina, teorijski definisan početkom šeste decenije prošlog veka i konačno pozicioniran kao „treći put“ između i sa jasnom distinkcijom od dve dominantne prakse perioda, diskursa modernizma zapadnoevropskog modela i metoda socijalističkog realizma sovjetskog modela. U drugom i trećem delu istraživanja su kritički analizirani realizovani objekti kulture reprezenti specifičnog jugoslovenskog arhitektonskog izraza, na kojima su, kako je istraživanjem utvrđeno, ostvareni u potpunosti savremeni prostorni koncepti objekata muzejskog i memorijalnog karaktera. Koncepcijska specifičnost jugoslovenskog arhitektonskog izraza proizlazi iz osnovnog koncepta: modernizma sa ideološkom nadgradnjom socijalističkog društva, usled čega su razvoj, transformacija i mutacija prostornih koncepcija objekata kulture u Jugoslaviji, ostvareni u relaciji dvostruke zavisnosti, od osnovnih paradigmi modernog pokreta i socio-političkih promena u okviru jugoslovenskog kulturnog prostora.