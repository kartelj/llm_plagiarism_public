Energetske performanse zgrada predstavljaju rezultat uticaja više različitih faktora tokom njihovog životnog veka: od zakona i propisa prema kojima su projektovane i građene, preko kvaliteta izvođenja i upotrebljenih materijala pa sve do održavanja, odnosno eventualnih unapređenja. U cilju formiranja strategija gazdovanja građevinskim fondom baziranih na postulatima održivog razvoja i energetske efikasnosti neophodno je ispitati stanje i, naročito, utvrditi realne energetske karakteristike zgrada. Predmet doktorske disertacije predstavlja istraživanje strukture i energetskih performansi omotača višeporodičnih stambeniih zgrada Srbije izgrađenih u periodu posle Drugog svetskog rata. Polazište rada predstavlja analiza materijalno konstruktivnih karakteristika zgrada kao i regulative relevantne za ovu oblast uz ustanovljenje odgovarajuće periodizacije. Za svaki definisani period utvrđeni su karakteristični fasadni sklopovi koji su detaljno istraživani proučavanjem tehničke dokumentacije, proračunavanjem energetskkih performansi i istraživanjem na terenu primenom metode termovizijskog snimanja. Specifičnosti korišćene metode su detaljno istražene i opisane kako na teoretskom tako i na praktičnom planu. Identifikovani su relevantni uticajni faktori, mogućnosti primene u arhitekturi i naznačena ograničenja sa objašnjenjima najčešćih grešaka i neodgovarajućih tumačenja. U cilju pravilne primene metode definisane su procedure i date odgovarajuće preporuke. Istraživanje energetskih perfomansi je ostvareno proračunom relevantnih parametara na osnovu važeće zakonske regulative, primenom simulacionih metoda i termovizijskim snimanjem. Izvršena je komparacija dobijenih rezultata uz odgovarajući komentar i formiran je katalog karakterističnih slučajeva.