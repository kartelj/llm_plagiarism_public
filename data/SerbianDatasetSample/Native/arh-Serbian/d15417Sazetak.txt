U radu je razmotrena uloga generalnog urbanističkog plana u procesu upravljanja lokalnim razvojem u Srbiji nakon demokratskih promena 2000-te godine. U pitanju je empirijsko istraživanje sistema urbanističkog planiranja i sistema upravljanja na lokalnom nivou, sa fokusom na generalne urbanističke planove, koji bi trebalo da imaju ulogu usmeravanja lokalnog razvoja. U centru pažnje rada je uticaj generalnog urbanističkog plana na efektivnost i efikasnost prostornih intervencija (građevinskih investicija, infrastrukturnih projekata, promene namena i sl.). Generalni urbanistički plan formalno ima karakter strateškog i regulativnog razvojnog okvira. U datom obliku, generalni urbanistički plan, kroz određivanje prostorne strategije i kontrolu parametara izgradnje, ima za cilj usmeravanje i kontrolu lokalnog razvoja. Međutim, i pored velikog obuhvata kontrole i usmeravanja prostornog razvoja u generalnom urbanističkom planu, na lokalnom nivou se često ne vidi veza konkretnih intervencija i strateških ciljeva, i pojavljuju se slučajevi zloupotrebe planskih dokumenata, a uloga generalnog urbanističkog plana postaje nejasna. Generalni urbanistički planovi, u formi u kojoj se primenjuju, ne predstavljaju adekvatan okvir za lokalni razvoj, odnosno da ne odgovaraju interesima i očekivanjima na lokalnom nivou. Generalno je mišljenje da su planovi nefleksibilni, neefikasni, neefektivni, nerealni... u odnosu na zahteve, odnosno da predstavljaju neadekvatan instrument za usmeravanje lokalnog razvoja u Srbiji u novim društveno-ekonomskim uslovima. Do neefektivnosti i neefikasnosti generalnih urbanističkih planova u oblasti lokalnog razvoja dolazi upravo usled dualnog karaktera koji imaju, odnosno obima usmeravanja i kontrole prostornog razvoja koji nisu utemeljeni na realnim interesima lokalnog razvoja i mogućnosti da se promenljivi interesi, što im je osnovna karakteristika, obuhvate strogim regulativnim dokumentom. Kao centralna istraživačka tema u radu se postavlja problem odnosa generalnog urbanističkog plana i interesa/očekivanja vezanih za lokalni razvoj u Srbiji nakon 2000-te godine. Analiza interakcije strateškog i regulativnog karaktera generalnog urbanističkog plana i interesa lokalnog razvoja doprinela je razumevanju kako se formira uloga generalnih urbanističkih planova, i razloga koji utiču na efektivnost i efikasnost prostornih intervencija. Istraživanje se sprovodi unutar procesa upravljanja lokalnim razvojem, u kome se smernice i pravila generalnih urbanističkih planova prevode u konkretne intervencije. Kroz analizu je dat doprinos rasvetljavanju odnosa sistema urbanističkog planiranja i upravljanja lokalnim razvojem, koji nameće sledeća pitanja: — koja je uloga urbanističkog planiranja u odnosu na interese lokalnog razvoja?; da li urbanističko planiranje na lokalnom nivou, kako je postojećim zakonom postavljeno, opravdava svoju funkciju, odnosno, da li mere koje se donose u okviru planova usmeravaju prostorni razvoj prema interesima lokalne zajednice i konteksta?; — kako kompleksan, hijerarhijski, linearni planski sistem funkcioniše u odnosu na raspoloživu podršku institucija, političku volju i interese na lokalnom nivou?; kako su ustanovljene i usled čega se održavaju pojedine procedure i forme urbanističkog planiranja i upravljanja lokalnim razvojem? Neoinstitucionalna teorija je izabrana kao glavni teorijski okvir jer razjašnjava kako nastaju i nestaju institucije, i najvažnije — kako funkcionišu. Kroz neoinstitucionalnu teoriju je analoizirano kakvi su odnosi između pojedinačnih procesa, sistema unutar institucije, šta su sastavne jedinice institucije, koja pravila ili norme uslovljavaju njihove odnose i sl. Kolaborativni model u planiranju je razmotren kao okvir za analizu planiranja i upravljanja lokalnim razvojem, ali u sklopu sa racionalnim modelom. Zajedno ova dva modela oblikuju ulogu generalnog urbanističkog plana u Srbiji. Metodologija rada je prilagođena cilju i problemu istraživanja. Osnovni cilj istraživanja je razumevanje uloge generalnog urbanističkog plana u lokalnom razvoju u Srbiji i procena njegove adekvatnosti u aktuelnom sistemu upravljanja. Osnovni problem koji se istražuje u radu je odnos strateškog i regulativnog karaktera generalnog urbanističkog plana i neefektivnosti i neefikasnosti prostornih intervencija u sistemu upravljanja lokalnim razvojem u Srbiji. Osim metoda analize podataka, pregleda dokumenata, ankete i intervjua kao adekvatna metoda usvojena je metoda studije slučaja. Uloga generalnog urbanističkog plana se formira pod uticajem brojnih faktora unutar institucionalnog poretka, i studija slučaja potvrđuje raznovrsnost datih varijabli. Za analizu problema je odabran slučaj primene generalnog urbanističkog plana u sistemu upravljanja lokalnim razvojem u Beogradu, odnosno na nivou jedne gradske opštine (Mladenovac). Grad Beograd predstavlja specifičan slučaj uprave, propisan posebnim zakonom (Zakon o glavnom gradu, 2014), koji formalizuje gradsku opštinu kao organizacioni deo grada, a ne kao jedinicu lokalne samouprave. Gradske opštine imaju manje nadležnosti i samostalnosti u obavljanju poslova koji se odnose na upravljanje lokalnim razvojem u odnosu na lokalne samouprave, tako da su i problemi sa kojima se suočavaju daleko izraženiji, te su i slučajevi složeniji i pokazuju stepen do kog sistem može da onemogući razvojne tokove. Istraživanjem je potvrđena teza da generalni urbanistički planovi ne realizuju ulogu zaštite interesa lokalnog razvoja u Srbiji, već da ona zavisi od institucionalnih činilaca u pojedinačnom slučaju. Usled poljuljane pozicije planera nakon socijalističkog perioda i tokom tranzicionog perioda prelaska na demokratsko uređenje, u kome je planiranje zadržalo svoje procedure i forme u potpuno drugačijem društvenom uređenju, planiranje i svojom formom i položajem delatnika koji bi trebalo da zastupaju interese lokalnog razvoja gubi na važnosti u procesu odlučivanja o razvoju. Generalno urbanističko planiranje ostaje samo zakonska obaveza, koja se očigledno ne prepoznaje kao strateški dokument, odnosno instrument lokalnog razvoja, od strane struktura na vlasti i aktera u lokalnoj samoupravi. Ipak, kao zakonska obaveza, generalni urbanistički plan se prati u slučajevima kada nije moguće da se njegove odredbe drugačije protumače, nezavisno da li u korist javnog i/ili privatnog interesa, ili potpuno bez ikakvih benefita za bilo koju stranu, odnosno samo za rezultat pukog poštovanja procedura. Doprinos istraživanja u teoretskom smislu je objedinjavanje teoretskih pozicija pristupa neoinstitucionalizma ekonomskog i sociološkog pristupa i njegova primena na istraživanje institucija lokalnog razvoja i urbanističkog planiranja. U praktičnom smislu, značajan doprinos istraživanja u oblasti urbanističkog planiranja predstavlja kritičko razmatranje uloge generalnog urbanističkog plana u lokalnom razvoju u Srbiji, koji do sada nije kritički razmatran, niti su preispitani faktori usled kojih je do date uloge došlo. U istraživanju upravljanja lokalnim razvojem i uloge urbanističkog planiranja, proverava se institucionalna teorija na posebnom slučaju post-socijalističke Srbije. Sa aspekta teme uloge generalnog urbanističkog plana u lokalnom razvoju u Srbiji, doprinos istraživanja se ogleda u relativizaciji instrumenta koji predstavlja zakonski okvir i čija je primena neminovna u svakodnevnoj praksi. Iako se generalni urbanistički planovi u praksi često preispituju i prisutna je kritika u stručnoj javnosti, do sada uloga generalnog urbanističkog plana nije detaljno ispitivana i u regulativi nije došlo do promena koje bi uslovile promenu uloge datog instrumenta.