Ovaj rad ispituje mogućnosti unapređenja energetskih svojstava postojećih industrijskih objekata primenom dvostruke fasade pri sanaciji omotača objekta u klimatskim uslovima Republike Srbije. Cilj je ispitati uticaj dvostruke fasade, pri sanaciji, na energetske potrebe industrijskih objekata za grejanjem i hlađenjem, kao i doprinos primenjenih mera za poboljšanje energetskih svojstava na odabranim tipovima i modelima industrijskih objekata. Energetske karakteristike objekata dobijene su korišćenjem softvera DesignBuilder i simulacione platforme EnergyPlus, uzimajući u obzir parametre toplotnog komfora i klimatske podatke za područje Republike Srbije. Izvršena je uporedna analiza dobijenih rezultata energetskih simulacija prema kriterijumu ostvarenja što veće uštede energije i smanjenja emisije ugljen-dioksida. Metodološki pristup u ovom istraživanju obuhvata kreiranje tipologije industrijskih objekata u Srbiji, odabir konkretnih objekata prema čijim svojstvima su numeričkom simulacijom ispitane mogućnosti energetske sanacije omotača i komparativnom analizom dobijenih rezultata rangiranje tipova objekata sa aspekta energetskih svojstava zgrade. Primarni zadatak ovog istraživanja je da ispita uticaj dvostruke fasade na energetske karakteristike različitih tipova industrijskih objekata i da utvrdi energetski najoptimalniji pristup sanaciji postojećih industrijskih objekata sa primenom dvostruke fasade za klimatske uslove Republike Srbije.