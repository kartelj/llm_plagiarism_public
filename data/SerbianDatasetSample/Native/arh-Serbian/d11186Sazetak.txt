U ovom radu je analizirano je ponašanje pojedinačnih nemalterisanih i malterisanih bala slame i nemalterisanih i malterisanih zidova od bala slame. Analizirana je mogućnost primene bala slame za izradu nosećih zidova prizemnih objekata. Na osnovu sprovedenog eksperimenta utvrđen je modul elastičnosti za nemalterisane bale slame od oko 400 kPa, a za malterisane bale slame od 1580 kPa. Za bale slame određena je zapreminska težina od 1.18 kN/m3. Ispitivane su i reološke karakteristike zidova i definisani su modeli ponašanja, kao i veličine trenutnih i vremenskih deformacija. Pri ispitivanju na požar jednostrani malterisani zid posle dva sata pod dejstvom plamena nije imao vidnih oštećenja i nisu bile bitno promenjene konstruktivne karakteristike. Analizom dostupne literature došlo se do nivoa zaštite od buke, kao i nivoa toplotne zaštite. Ekonomska analiza pokazala je značajne finansijske pogodnosti pri gradnji slamom. Na osnovu sprovedene eksperimentalno-teorijske analize dokazano je da bale slame zadovoljavaju sve potrebne kriterijume, kao i da se mogu primenjivati za izradu nosećih zidova u konstrukcijama.