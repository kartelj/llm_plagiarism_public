Odnos modaliteta razmišljanja i modaliteta stvaranja u okviru arhitektonskog diskursa, osnovni je domen interesovanja ove naučne studije. Savremeni arhitektonski kontekst čini divergentnost kulturnih diskursa, pa samim tim i divergentnost arhitektonskih ideja i projektantskih paradigmi. Zalaskom moderne, nestaje ambicija o natkriljujućoj arhitektonskoj ideologiji, metodologiji ili stilu, a divergentnost postmodernih teoretskih diskursa kulture dozvoljava, ali i obavezuje na - formulisanje misaonih osnova stvaralačkih praksi. U ovim okolnostima aktualizuje se pitanje odnosa arhitektonskog mišljenja i stvaranja, a posebno pitanje mogućnosti mišljenja kroz arhitektonski (stvaralački) diskurs. Budući da mišljenje po sebi pripada filozofiji, nameće se istraživanje odnosa arhitektonskog i filozofskog diskursa u cilju definisanja prelaza sa mišljenja o arhitekturi na mišljenje kroz arhitekturu. Kroz istoriju filozofskog i arhitektonskog diskursa pojavljuju se preseci u kojima se pokazuju dobrobiti arhitektonskog interesovanja za filozofiju i filozofskog interesovanja za arhitekturu, koji konačno otvaraju pitanje postojanja izvorno arhitektonskog koncepta mišljenja. U odnosu na ovo pitanje, istražuje se mogućnost interdiskurzivne razmene znanja između filozofije i arhitekture. Studija ispituje potencijale prenošenja epistemologije (modaliteta razmišljanja) iz filozofskog diskursa u diskurs arhitektonskog projektovanja. Za ovo ispitivanje, uz pojašnjenje kriterijuma za izbor, bira se princip kontinuiteta definisan u filozofskoj postavci Žila Deleza, a proverava se njegovo prevođenje na arhitektonsko projektovanje unutrašnjeg prostora. Ovime se ispituju mogućnosti (kapacitet) filozofskog modaliteta razmišljanja da postane teoretska osnova za modalitet stvaranja - metodologiju projektovanja. Osnovna hipoteza istraživanja je da metodološki modeli za projektovanje unutrašnjeg arhitektonskog prostora mogu biti konstituisani uvođenjem opštih principa razvijanih u filozofskim postavkama iz druge polovine 20. veka, na konceptualni nivo unutrašnje projektantske logike, a ne na nivo tehnike ili alata za istraživanje forme, na šta se prvenstveno njihova primena odnosila krajem prošlog i početkom ovog veka. Arhitektura, budući da se bavi proizvodnjom okvira za život, istovremeno zadire u njegova praktična i filozofska pitanja. Materijalizacija ovog okvira uvek je u sprezi sa filozofskim načelima epohe. Identifikovanje mehanizama za prevođenje filozofskih stavova o svetu koji nas okružuje na proizvod arhitektonskog delovanja na različite načine tretirano je od samih početaka arhitektonske discipline, ali je u 20. veku naglim razvojem teorije arhitekture, naglašena složenost ovog mehanizma. Smene vodećih arhitektonskih paradigmi često su proveravane najpre kroz tretman unutrašnjeg prostora, bilo da je reč o uspostavljanju odnosa individue i društva (ličnog i zajedničkog), odnosa upotrebnog predmeta, arhitektonskog enterijera i eksterijera ili o principima organizacije unutrašnjeg prostora. U kontekstu odnosa materijalnih i nematerijalnih fenomena arhitekture, unutrašnji prostor vidi se kao mesto najintenzivnijeg preseka arhitektonskog, filozofskog i psihološkog teoretskog diskursa, budući da se u njemu razrešavaju pitanja identiteta čoveka kroz fizički kontakt sa (arhitektonskim) prostorom. Filozofska postavka Žila Deleza od sredine prošlog veka na različite načine uplovljava u arhitektonsku teoriju i praksu, pokazujući neicrpnost mogućnosti da se formira teoretska osnova za arhitektonsko delovanje. Kao osnova ove postavke, identifikovan je princip kontinuiteta, koji predstavlja novi koncept razmišljanja koji razgrađuje dijalektičku logiku razumevanja savremenog sveta i tako omogućava kreiranje novih koncepcija, osim alata i tehnika, arhitektonskog projektovanja. Model mišljenja prema kojem ostaje samo ono što uvećava broj veza, dok se sve ostalo odbacuje kao rigidno, naziva se model kontinuiteta i ispituje se kao oslonac za razvoj metodoloških modela za arhitektonsko projektovanje unutrašnjeg prostora. Model kontinuiteta funkcioniše kroz iznalaženje postojećih klica koje dalje mogu da se razvijaju u nešto novo i tako čuvaju kontakt ili nadovezanost prošlog i budućeg, starog i novog kroz stalno otkrivanje uporišta za dalji razvoj. Sveukupna materija proteže se i kreće gradeći sve forme živog i neživog sveta, zahvaljujući konektivnosti ili dodiru jedne singularne tačke sa drugom u kojem se ostvaruje prelaz putem neposrednog kontakta. Delez otkriva gipkost, fluidnost, kompleksnost i heterogenost formi u kojima se pojavljuje svet čiji smo deo, pa se ovi kvaliteti prvensveno traže u geometrijskim karakteristikama arhitektonske forme. No filozofska osnova uči nas da je materija u prirodi u stanju protoka u kojem materijali neživog sveta i telo živog sveta nisu izolovani jedni u odnosu na druge, već su međusobno povezani serijom hemijskih, fizičkih i bioloških transformacija. Potraga za presecima u ovim tokovima može formulisati moćne alata za otkrivanje nevidljivih veza, kroz koje se ostvaruje nepresušnost kreativnog potencijala našeg sveta. Ako poslušamo reči filozofa Alana Badjua da je filozofija po sebi, afirmacija mogućnosti nečega drugoga ili drugosti, možemo li učiniti da (na svoj način) to postane i arhitektura? Arhitektura rezoniranjem filozofskih postavki, razvija postupke koji otkrivaju to drugo, što nije naše, poznato ili identično, kao ključ za sagledavanje sopstvenog identiteta ali i istovremeni izvor kreativnih nagona. Projektantski postupak prema ovim idejama ima mogućnost da nepoznato nasluti i iskoristi kao kreativni mehanizam. Time se naglašavaju postupci bazirani na iznalaženju postojećih i otvaranju novih veza, koji postaju novi izvori za razvoj arhitekture, ne negirajući racionalnost i ne zalazeći u proizvoljnost, već naprotiv, preciznim otiskivanjem tačno u nepoznato. Otvorenost je neosporen Delezov motiv koji ostaje i nakon svih daljih čitanja i kritika njegovih postavki, na čijoj liniji savremeni filozofi i danas postavljaju nove platforme, a na kojoj i ova studija traži ključ za razumevanje i dalje razvijanje modela za projektovanje unutrašnjeg prostora pod nazivima Destabilizacija, Tkanje i Tagovanje.