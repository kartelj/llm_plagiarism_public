Jednograni eliptički hiperboloid (JEH) je najopštiji slučaj površi dvostruke zakrivljenosti, iz porodice pravoizvodnih površi, koja nastaje klizanjem jedne transverzale–generatrise, duž tri direktrise – mimoilazne prave prostora. Disertacija daje odgovor na drugačiji prilaz za postavljanje konstruktivno–geometrijskog okvira površi u prostor. Zadavanjem prostornog šestotemenika – nosača vodilja površi, u različitim varijantama položaja, dva puta po tri izvodnice, iz različitih sistema izvodnica, u novom okviru, razvijen je niz konstruktivnih postupaka, kojima se generiše površ i određuju glavni parametri JEH–a: središte, glavne ortogonalne ose i ravni simetrije, strikciona elipsa i temena i utvrđuju njihove međusobne relacije. Postupcima i naučno zasnovanim metodama projektivne sintetičke geometrije, nacrtne geometrije i alatima kompjuterske grafike, u 3D okruženju (uz upotrebu softvera Auto CAD), teza daje naučni doprinos, kroz rešenja – konstruktivne postupke i teoretske zaključke, u sferi geometrije pravoizvodne površi JEH–a i njenih tipova. U konstruktivnim postupcima prostornih afinih transformacija jednogranih hiperboloida, čije su vodilje upisane u trostrane prizme, utvrđene su invarijante tipova transformacija. Na postavljenim principima inici– rana.su dalja istraživanja relacija opštih i specijalnih tipova JH, u okviru iste familije površi. Analizom svih tipova preseka površi JEH–a sa ravnima, uz uspostavljanje korelacija sa polarnim karakteristikama površi, stvorena je teorijska baza znanja, korisna za praktičnu primenu cele površi, ili njenih isečaka, u postupcima geometrijskog 3D modelovanja. Modeli–strukture, sa zadatim pravilnim matricama, kreirani 3D postupcima, od isečaka pravog ili kosog tipa JEH–a, predstavljaju prototip za široku paletu mogućnosti primene u arhitektonskom oblikovanju krovnih površina ili celih objekata. Sličan, praktično primenljiv, rezultat dao je i deo istraživanja vezan za prodore osnovnih površi drugog stepena i JEH–a. Ovakve kombinacije površi, u postupcima prostornog geometrijskog modelovanja su skup smernica, kao deo inicijative i inspiracije za projektante i graditelje. Rezulatati istraživanja su realizovani i kroz dve aplikacije u softveru Auto CAD (pisanu Auto–lisp programskim jezikom), koja koristi kružne preseke JEH–a, za generisanje žičanog i površinskog modela površi, sa triangulisanom mrežom. Aplikativnost preseka površi po izvodnicama i kružnicama, od značaja je za praksu građenja, koja teži jednostavnosti izvođenja, a da pri tome ne umanjuje estetsku vrednost celokupne forme. Ova doktorska teza nosi i težinu edukativnog značaja, jer na primeru jednog tipa pravoizvodne površi drugog reda – jednogranog eliptičkog hiperboloida, pruža uvide i ukazuje na mogućnosti postavljanja novih geometrijsko–konstruktivnih okvira, u oblasti teorije i praktične primene geometrijskih površi.