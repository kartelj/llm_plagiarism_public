Svoj karakter grad predstavlja putem urbanog marketinga, odnosno marketinga mesta, koristeći se njihovim instrumentima, što je jedna od najznačajnijih delatnosti lokalne uprave u okviru razvojnog procesa. Kao jedan od marketinških instrumenata koji se koristi jeste komunikacija ostvarena putem proizvoda nastalih u različitim dizajnerskim procesima, gde se svrstavaju i proizvodi urbanog dizajna. Elementi koji se uočavaju u komunikaciji grada mogu biti fizički činitelji njegovog prostornog okvira, među kojima i pešački prostor. Imidž grada predstavlja stav ili doživljaj publike koji se zasniva na realizovanom stanju, a ne na prezentovanju dobrih namera i plasiranju atraktivnih propagandnih poruka. Tako određen pojam daje mogućnost da se analizom aktuelnog kvaliteta mreže pešačkih prostora može utvrditi nivo društvene odgovornosti lokalne uprave, što utiče na formiranje stavova publike, pa samim tim i imidža određenog grada. Pored toga uočavanjem značaja mreže pešačkih prostora u kreiranju, negovanju i unapređenju kompetitivnog identiteta grada osvetljava se polje konkretne primene rezultata istraživanja u strateškom odlučivanju i planiranju. Provera utvrđenog odnosa rađena je na primerima mreže pešačkih prostora u centru pet evropskih gradova koji su izdvojeni kao relevantni predstavnici različitih kategorija gradova utvrđenim na osnovu ESPON kategorizacije. Na osnovu njih formirani su modeli, kao i preporuke i smernice unapređenja i širenja mreže peščakih prostora. Poseban doprinos ostvaren je i u vidu utvrđivanja preporuka i smernica za unapređenje mreže peščakih prostora centra Beograda.