Savremena klasična arhitektura predstavlja značajnu problemsku celinu novije istorije i teorije arhitekture. Njeno sve veće prisustvo na savremenoj arhitektonskoj sceni ukazuje na potrebu za proučavanjem geneze, načina prikazivanja i kritičkom analizom ideja njenih protagonista, za sintetičkom studijom koja istražuje globalne probleme prikazivanja istorije ideja koje stoje iza klasične arhitekture, kao i za formulisanjem jedinstvenog pojma za ovu savremenu pojavu. Ovo istraživanje se bavi teorijskim postavkama savremenih klasičnih arhitekata kojima oni objašnjavaju svoj rad, a zatim definisanjem odnosa i uspostavljanjem kontinuuma ideja između savremenih klasičnih arhitekata i renesansnih teoretičara arhitekture. Utvrđuju se načini na koje se teorijska misao savremene klasične arhitekture manifestuje u arhitektonskom stvaralaštvu i savremenoj teoriji arhitekture, odnosno definišu teorijski stavovi njenih autora na osnovu kojih se ona svrstava u značajne teorijske oblike arhitekture 21. veka. Teorijski stavovi savremene klasične arhitekture jasno se razlikuju i izdvajaju od stavova drugih teoretičara koji istovremeno deluju. Sa renesansnim teoretičarima čine jedinstvenu teorijsku grupu po svom individualističkom pristupu istoriji arhitekture i stavovima prema idejama kolektivizma, istoricizma, „duha vremena“ i formalizma. Kolektivizam i istoricizam se odbacuju stavom da pojedinačna dela nisu određena slučajnim i promenljivim kontekstom kome pojedinac pripada. Zastupa se teorija o istoriji po kojoj se zakoni svake umetnosti usavršavaju vremenom, formalizovanjem korpusa činjenica koje se vide na građevinama iz istorije arhitekture, njihovim procenjivanjem i ispitivanjem i, na kraju, sublimiranjem i transformacijom u apstraktne tipove i opšta pravila za savremenu upotrebu. Zastupa se formalizam u arhitekturi koji poništava „duh vremena“. Estetska svojstva povezana sa arhitekturom zasnivaju se na svojstvima definisanim prostornim modelom građevina i veruje se u doprinos forme, a ne značenja vrednovanju arhitekture, uz obrazloženje da se u projektantskom postupku prvo postavlja arhitektonska forma, a tek zatim govori o njenoj artikulaciji da bi izrazila ideje. Opšta teorijska polazišta istorije i teorije arhitekture su uz pomoć preciznih kriterijuma metodološki grupisana u podnaslove u prvom delu rada, a zatim ukrštena sa argumentima teorijskih postavki izdvojenim u drugom delu rada. Iz konkretnih teorijskih stavova postavljeno je sedam ključnih tema savremene klasične arhitekture, odnosno ustanovljeno sedam novih tematsko-teorijskih postavki u okviru teme, koje daju osnovu za čitanje teorije savremene klasične arhitekture i njene veze sa renesansom. Na osnovu razvijenog dijahronijskog tumačenja teorijskih postavki u arhitekturi u čijem opsegu postoji složena i višestrana relacija između arhitekture i šireg kulturnog polja društvenih nauka, proizilazi nova interpretativna postavka savremenih pojava istorije i teorije arhitekture.