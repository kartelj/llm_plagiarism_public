Tema ovog istraživanja je metodološki koncept arhitektonske kritičke prakse, njegova teorijska postavka i istraživanje kroz studiju kritičkog diskursa moderne arhitekture u jugoslovenskom kulturnom prostoru. Njegov osnovni cilj je da se moderna arhitektura u Jugoslaviji sagleda u teorijskom kontekstu kritičkog mišljenja i da se odrede i naučno objasne njene karakteristike i posebnosti. U širem smislu, cilj ovog rada je sticanje naučnih sazananja o mogućnostima i principima uspostavljanja kritičkog diskursa u savremenoj arhitektonskoj teoriji i praksi. U prvom delu istraživanja postavljen je teorijski okvir rada, analizirani su referentni koncepti arhitektonske teorije i kritičke teorije, i problem istraživanja je situiran u prostorno-vremenskom kontekstu. Drugi deo disertacije je koncipiran kao istorijsko-interpretativno istraživanje koje se sastoji iz četiri studije slučaja u kojima se prethodno postavljene teze ispituju u konkretnim istorijskim uslovima i, na osnovu rezultata istraživanja, konstruišu teorijski modeli arhitektonske kritičke prakse. Teorijski okvir je postavljen kroz ispitivanje i sistematizaciju ključnih pojmova: kritika, kritička teorija, kritička arhitektura, praksa, teorijska praksa i arhitektonska kritička praksa. Hipoteze postavljene u pojmovniku se dalje proveravaju kroz kritičku analizu referentnih tekstova iz oblasti arhitektonske teorije, estetike, filozofije i društvene teorije, među kojima se, kao glavna teorijska uporišta izdvajaju radovi Manfreda Tafurija (Manfredo Tafuri) i Teodora Adorna (Theodor Adorno). I Koncept arhitektonske kritičke prakse je teorijski objašnjen kao širi pojam u odnosu na koncepte arhitektonske kritike i kritičke arhitekture, koje je u svojoj knjizi Teorie e storia dell’architettura (1968) objasnio Tafuri, i 1980-ih godina teorijski razvio Majkl Hejz (K. Michael Hays). Problemi kritičkog diskursa su posmatrani u kontekstu aktuelne debate o ulozi kritičkog mišljenja u arhitekturi, kao jednog od najznačajnijih pitanja savremene arhitektonske teorije. Kroz studiju ideja postkritičke teorije (Michael Speaks, Sarah Whiting, Robert Somol, Stan Allen, Silvia Lavin), identifikovani su ključni problemi radikalne kritike, problemi negativiteta, destrukcije i inhibicije, i postavljeno je ključno pitanje teorijske rasprave: da li je, u okviru samog koncepta kritike, moguće pronaći efikasan korektiv? Polazeći od pretpostavke da su filozofski koncepti Frankfurtske škole relevantni za razumevanje fenomena moderne umetnosti i arhitekture, i da teza o dvostrukom karakteru umetnosti, koju je postavio Adorno u Estetičkoj teoriji (1970), ima kapacitet da različite oblike kritičkog mišljenja objedini kroz jedinstven konceptualni mehanizam, postavili smo pomoćnu hipotezu istraživanja: kritički diskurs u arhitekturi je određen kontinuitetom principa kritičke ambivalencije (dvostrukog karaktera umetnosti: kao društvenog proizvoda i autonomne tvorevine) i promenljivom pozicijom subjekta, objekta i sredstava kritike. Takođe, utvrdili smo da je promenljivost kritičkih pozicija uslovljena promenama istorijskog, kulturnog, odnosno društveno-političkog konteksta. U skladu sa idejama filozofije prakse, objašnjenim u radovima Luja Altisera (Louis Althusser) i jugoslovenske filozofske grupe Praxis, arhitetonska kritička praksa je određena kao polje šire stručne delatnosti koje pretpostavlja kvalitete opšte, društvene prakse. Potcrtavajući konceptualni pomak od arhitektonskog objekta kao instrumenta kritike prema složenom metodološkom aparatu u kome su različiti oblici teorijskog i projektantskog rada shvaćeni kao prošireni medijum arhitektosnkog kritičkog mišljenja i delovanja, ukazali smo na osnovne karakteristike ovog koncepta i, oslanjajući se II na istraživanja Pjera Burdjea (Pierre Bourdieu), prepoznali specifična svojstva društvene prakse: situacionu logiku, disperznost i adaptivnost. Ovako postavljen teorijski koncept je ispitan kroz istorijsku analizu ključnih primera kritičkog diskursa moderne arhitekture u Jugoslaviji. Kao osnovna kritička paradigma izdvojen je princip savremenosti i identifikovani su elemenati transcedentne i imanentne kritike u pojedinačnim primerima arhitektonske prakse, odnosno, prema Tafurijevoj teoriji, fenomeni kritičke avangarde i eksperimentalizma. Studija je pokazala da se Tafurijeva teorija ne može u potpunosti primeniti na jugoslovenski kulturni kontekst i ukazala na posebnosti jugoslovenskog kritičkog diskursa. Na margini kritičke opozicije avangarda-eksperimentalizam, kao presedani koji ukazuju na mogućnosti transformacije, proširenja i otvaranja krtičkog diskursa u arhitekturi, izdvojene su četiri posebne istorijske situacije, koje su postale predmet drugog dela istraživanja. Prvi kritički model je konstruisan kroz studiju ranih projekata arhitekta Nikole Dobrovića (1897-1967). Analizirani su njegovi prvi izvedeni objekti, sagrađeni u Pragu u periodu između 1927-1934. godine, među kojima se izdvaja kuća Antonina Jindraka (Antonín Jindrák) iz 1928. godine. Specifičnost njegove kritičke pozicije je posmatrana u širem kontekstu centralno-evropske arhitektonske avangarde i teorijski je objašnjena kao latentna kritika. Drugi model je koncipiran kao studija slučaja projektovanja i izgradnje Doma Jugoslovenskog udruženja novinara u Beogradu (1930-1935), zagrebačkog arhitekta Ernesta Vajsmana (1903-1985). U središte ovog istraživanja postavljen je problem kritičke recepcije arhitektonske avangarde, i analiziran je proces njenog posredovanja u projektovanju i realizaciji ovog objekta. Predmet treće kritičke studije je proces planiranja i izgradnje Muzeja revolucije u Beogradu prema projektima zagrebačkog arhitekta, Vjenceslava Rihtera: od 1961. godine, kada je raspisan arhitektonski konkurs, do 1982, kada je u potpunosti obustavljena njegova izgradnja. Ova studija istražuje fenomen prekinute kritike i ukazuje na nepostojanost, promenljivost i transformabilnost III kritičkog diskursa u arhitekturi. Poslednji kritički model bavi se radom arhitekta Milana Zlokovića (1897-1965) na projektovanju i izgradnji Turističkog naselja u Ulcinju (1961-1964). Kroz studiju osnovnih karakteristika Zlokovićevog projektantskog metoda u odnosu na specifičnosti kulturnog konteksta, analiziran je problem uspostavljanja odgovarajuće kritičke distance. U svakom od navedenih slučajeva identifikovan je kompleksan kritički odnos prema postojećoj društvenoj stvarnosti, koji je zasnovan na principu dvostrukog karaktera arhitekture, i prepoznat je jedinstven kritički momenat emancipacije. Istraživanje je pokazalo da koncept arhitektonske kritičke prakse podrazumeva invenciju, konstrukciju i upotrebu raznovrsnih kritičkih instrumenata arhitektonskog i urbanističkog projektovanja, kao i kritičkih metoda istorije i teorije arhitekture. Kroz studiju specifičnosti jugoslovenskog iskustva modernosti, pomerenjem težišta diskusije sa kritičke arhitekture na prošireno polje arhitektonske kritičke prakse, naznačene su mogućnosti otvaranja i rekonceptualizacije kritičkog diskursa u savremenoj arhitekturi.