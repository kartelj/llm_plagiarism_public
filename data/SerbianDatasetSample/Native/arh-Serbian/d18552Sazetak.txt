Doktorska disertacija se bavi problemom transformacije braunfild lokacija u kontekstu savremenog urbanog razvoja i održivih strategija urbane regeneracije. Tačnije, bavi se ulogom i značajem očuvanja identiteta i obnove industrijskog nasleđa u funkciji doprinosa planiranju urbane regeneracije. Kao održiv model regeneracije industrijskih braunfilda izdvaja se adaptivna prenamena koja podrazumeva integrisanje napuštenih industrijskih lokacija u urbanu sredinu i njihovo prilagođavanje novim namenama u novom društvenom i ekonomskom kontekstu. Iako je prepoznat značaj očuvanja vrednosti industrijskog nasleđa i ostvarenja društvenih i kulturnih ciljeva u procesu adaptivne prenamene, kao osnovni ciljevi programa regeneracije industrijskih braunfilda izdvajaju se ekonomski i ekološki. Rezultat ovakvog pristupa politikama obnove braunfilda često su zanemarene istorijske, prostorne i kulturne vrednosti ovih lokacija, kao aktivne komponente materijalne kulture i urbane memorije građana, što vodi ka trajnom uništenju kulturnog, prirodnog i graditeljskog nasleđa i urbanog identiteta i kreiranju neodrživih modela regeneracije. Polazne pretpostavke ovog istraživanja su da je u pristup regeneraciji potrebno je integrisati društveno-kulturne vrednosti industrijskog nasleđa, odnosno uzeti u obzir istorijske, društvene, kulturne i prostorne vrednosti industrijskog nasleđa. Druga pretpostavka je da ove vrednosti braunfild lokacija predstavljaju njihov značajan razvojni potencijal, te da očuvanje identiteta i obnova industrijskog nasleđa doprinose održivoj regeneraciji braunfild lokacija i unapređenju urbanog identiteta. U vezi s ovim osnovna istraživačka pitanja su: šta je vredno za očuvanje u jednom napuštenom i nedovoljno iskorišćenom industrijskom kompleksu u kontekstu urbane regeneracije, šta se podrazumeva pod njegovim identitetom i neponovljivim karakterom mesta, i kako formulisati modele transformacije napuštenih industrijskih kompleksa s ciljem očuvanja i unapređenja identiteta i postizanja pozitivnih efekata regeneracije? IV Istraživanje je sprovedeno kombinovanjem nekoliko osnovnih i specifičnih metoda koje se primenjuju u oblasti arhitekture i urbanizma, ali i dodirnim oblastima poput sociologije i psihologije okruženja ili urbane psihologije. Opšti naučni metod pomoću kojeg će istraživanje biti strukturirano je analitičko-sintetički metod. Osnovni metodi koji će se primenjivati generalno na celokupan istraživački rad su: metod logičke argumentacije, koji se bazira na jasnoj argumentaciji, retoričkoj jasnoći i uspostavljanju precizno objašnjenih i dokumentovanih relacija, metod naučne analize sadržaja primarnih i sekundarnih izvora i metod studije slučaja (case study). Studija slučaja je složen metod koji sadrži i druge naučne metode. Kao istraživački metodi u okviru studije slučaja odabrani su naučno ispitivanje i uroborfološki metod. Naučno ispitivanje će biti sprovedeno putem anketnog upitnika, a kao osnovni metod analize podataka odabran je metod kvantitativne analize sadržaja odgovora ispitanika. Urbomorfološki metod se odnosi na analizu urbanističkih planova i fotografija, kao i na sopstvena istraživanja postojeće arhivske građe o industrijskim objektima i terenska istraživanja. Rezultati prvog dela istraživanja ukazuju na značaj postizanja društveno- kulturnih ciljeva i očuvanja identiteta i vrednosti industrijskog nasleđa u procesu regeneracije industrijskih brunfilda. U drugom delu istraživanja je definisan naučni koncept identiteta industrijskih braunfilda, a odmah potom i prostorne, funkcionalne i kulturološke vrednosti industrijskih braunfilda koje imaju važnu ulogu za usmeravanje procesa regeneracije. Rezultat trećeg dela istraživanja je analitički aparat za istraživanje vrednosti industrijskog nasleđa u formi tipološke klasifikacije brunfilda koji zahtevaju različit tretman materijalnih i nematerijalnih ostataka industrijske prošlosti u procesu regeneracije. Osnovni cilj tipologije je definisanje savremenog odnosa prema vrednostima industrijskog nasleđa što je od značaja za odabir planskog pristupa regeneraciji braunfilda. U empirijskom delu istraživanja je prikazan primer regeneracije braunfilda i operacionalizacije prethodno definisanog koncepta identiteta i tipologije braunfilda proizašlih iz teorijskog okvira istraživanja. Konačno, u istraživanju su definisani prostorni obrasci za transformaciju industrijskih braunfilda u V procesu urbane regeneracije primenljivi u sličnom geografskom, društvenom i kulturnom kontekstu. Metodologija formulisanja obrazaca je proizašla delom iz teorijskog okvira, ali i rezultata njegove primene u okviru studije slučaja. Ovo istraživanje predstavlja doprinos disciplini urbane regeneracije, i to regeneracije industrijskih braunfilda kroz formulisanje naučno zasnovanog pristupa transformaciji u funkciji očuvanja i unapređenja identiteta i prilagođavanja braunfilda novim namenama u kontekstu savremenih društvenih i ekonomskih uslova razvoja grada. Naučno-teorijski doprinos disertacije je definisanje naučnog koncepta identiteta industrijskih braunfilda i njihovih prostornih, funkcionalnih i kulturoloških vrednosti. Naučno-metodološki doprinos disertacije se ogleda kroz formulisanje analitičkog aparata za definisanje odnosa prema vrednostima industrijskog nasleđa što je od značaja za odabir savremenog planskog pristupa regeneraciji braunfilda. Druga grupa rezultata je praktičnog tipa i odnosi se na mogućnost primene predloženih preporuka u planiranju regeneracije industrijskih braunfild lokacija i unapređenja savremenog pristupa očuvanju industrijskog nasleđa u procesu urbane regeneracije u Banjaluci i širem regionu.