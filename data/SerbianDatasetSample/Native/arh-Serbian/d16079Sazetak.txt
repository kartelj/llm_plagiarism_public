Rad istražuje razloge odstupanja koja negativno ili pozitivno utiču na ostvarenje najveće moguće prihvatljivosti prostora trga za korisnike i lokalnu zajednicu, a kojima su izloženi projekti rekonstrukcije gradskih trgova u Srbiji. Osnovni razlozi odstupanja su rizici koji se javljaju usled specifičnosti navedenih objekata, velikog broja učesnika, nedovoljno informacija i drugih neizvesnih uslova u toku realizacije projekta. U cilju sistematičnog pristupa za upravljanje rizicima definisan je model kojim je detaljno opisano sprovođenje identifikacije, procene izloženosti, prihvatljivosti i planiranja odgovora na rizike kao i integracija procesa upravljanja rizicima sa ostalim aktivnostima na projektu. U prvom delu rada sprovedeno je istraživanje odabranih projekata rekonstrukcije gradskih trgova sa ciljem definisanja uslova u realizaciji navedenih projekata i delfi metoda kako bi se identifikovali rizici sa pozitivnim ili negativnim uticajem na prihvatljivost prostora trga. U drugom delu rada je opisan model upravljanja rizicima kao podrška investitoru u procesu donošenja odluka, čiji je sastavni deo početni registar rizika. Model upravljanja rizicima omogućuje investitoru da u početnim fazama projekta, na adekvatan način, identifikuje, analizira i kontroliše rizike sa uticajem na prihvatljivost prostora, kojima su izloženi projekti rekonstrukcije gradskih trgova u Srbiji. Primena modela utiče da donosilac odluka na sistematičan način sagleda uticaje na: pristupačnost, fleksibilnost, raznovrsnost, prepoznatljivost i udobnost prostora i da na osnovu činjenica planira stretegije za umanjenje pretnji i povećanje prilika tokom realizacije projekta. Rezultat istraživanja se odnosi na nadogradnju znanja iz oblasti urbanog dizajna, rekonstrukcije i transformacije gradskih trgova kroz implementaciju metodologije upravljanja rizicima. Praktična primena rezultata istraživanja odnosi se na unapređenje postojeće prakse i metodologije upravljanja investicionim projektima u javnom sektoru i redefnisanje uloge arhitekte u planiranju, projektovanju i građenju gradskih trgova u skladu sa savremenim principima upravljanja investicionim projektima.