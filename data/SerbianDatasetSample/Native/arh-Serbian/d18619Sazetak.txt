: Predmet sprovedenog istraživanja su energetske performanse tradicionalne vojvođanske kuća od naboja. Pod pojmom tradicionalne vojvođanske kuće, za potrebe sprovedenog istraživanja, podrazumeva se jedinstven arhitektonski fenomen: trodelna kuća od naboja, koja je nastajala i razvijala se u periodu od kraja XVIII, ceo XIX i početak XX na prostoru cele pokrajine. Problem istraživanja predstavlja naučno ispitivanje i objašnjavanje energetskih performansi osnovnog tipa trodelne vojvođanske kuće. Istraživanje nastoji da ispita i razmotri energetske performanse ove kuće, posledično i potencijal koje one imaju u savremenom kontekstu održivog razvoja Republike Srbije. Tema predstavlja jedan novi aspekat analize vojvođanske kuće koji do sada nije bio predmet naučnih istraživanja kod nas. Naučno ispitivanje i analiza energetskih performansi osnovnog tipa trodelne vojvođanske kuće izvršeni su u tri segmenta: 1.) analiza arhitektonsko- građevinskih karakteristika kuće i toplotnih karakteristika termičkog omotača omotača, 2.) merenje in situ i 3.) računsko ispitivanje energetskih performansi kuće. Analiza arhitektonsko-građevinskih karakteristika kuće obuhvatila je analizu: urbanističkih parametara (lokacija, parcela, položaj zgrade), orijentacije objekta, funkcionalnog koncepta zgrade, oblika i kompaktnosti zgrade, toplotnog zoniranja zgrade, prirodne ventilacije. Analiza toplotnih karakteristika termičkog omotača zgrade obuhvatila je analizu: koeficijenta prolaza toplote građevinskog elementa U, otpora prolazu toplote R, toplotne provodljivost za pojedinačne elemente termičkog omotača kuće od naboja. Merenja in situ na kućama od naboja sprovedena su na pet zidova od naboja u grejnoj sezoni 2014⁄2015 u ukupnom trajanju od 80 dana. Praćeni su parametri: temperature vazduha, kontaktne temperature zida i toplotnog fluksa u realnom vremenu. Na osnovu izmerenih parametara na terenu izvršeno je određivanje prosečnih vrednosti koeficijenta prolaza toplote U [W/(m2xK)], otpora provođenju toplote građevinske konstrukcije R [m2xK/W] i toplotne provodljivosti λ gk m [W/(mxK)] za zid od naboja tradicionalne vojvođanske kuće. Izvršena je i komparacija dobijenih rezultata sa računskim vrednosima za U, R λ gk, m pororačunatim u skladu sa važećim Pravilnikom o energetskoj efikasnosti zgrada RS. Rezultati su pokazali značajna odstupanja. Računsko ispitivanje energetskih performansi kuće izvršeno je pomoću odabranog softvera KnaufTerm PRO. Proračun je izvršen za osnovni tip trodelne vojvođanske kuće. Pored toga izvršen je i proračun u kome su vrednosti (za koeficijente prolaza toplote U i toplotnu provodljivost λ zida od naboja) m definisane važećim Pravilnikom o energetskoj efikasnosti zgrada zamenjene parametrima izmerenim in situ. Izvršena je i komparacija dobijenih rezultata. Računsko ispitivanje energetskih performansi pokazalo je da na osnovu godišnje potrošnje energije za grejanje izražene po jedinici površine, trodelnu vojvođansku kuću možemo svrstati u G energetski razred. Računsko ispitivanje energetskih performansi u kome su umesto vrednosti preuzetih iz Pravilnika korišćene vrednosti izmerene in situ je pokazalo da se u tom slučaju odabrani predstavnik trodelne vojvođanske kuće može svrstati u F energetski razred, što predstavlja ceo energetski razred razlike. Ovakvi rezultati proračuna ukazuju na neadekvatan tretman tradicionalnih građevinskih materijala i evidentne nedostatke u važećem Pravilniku o energetskoj efikasnosti zgrada RS. Sprovedeno istraživanje pokazalo je da pojedinačni elementi građevinskog omotača tradicionalne vojvođanske kuće i kuća od naboja kao građevinske celine ne zadovoljavaju savremene standarde o energetskoj efikasnosti kuća definisane važećim Pravilnikom o EE zgrada RS. Pa su sprovedenim istraživanjem razmotrene i mere unapređenja energetskih performansi i mogućnosti funkcionalne transformacije kuće.