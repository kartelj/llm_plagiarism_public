Ovaj rad ispituje energetska svojstva hotelskih objekata atrijumskog tipa u klimatskim uslovima Beograda. Cilj je ispitati uticaj atrijuma na energetske potrebe hotela za grejanjem i hlađenjem, kao i doprinos primenjenih mera za poboljšanje energetskih svojstava na jednom od četiri predložena modela. Energetske karakteristike objekata dobijene su korišćenjem EnergyPlus simulacione platforme, uzimajući u obzir parametre toplotnog komfora i klimatske podatake za područje Beograda. Izvršeno je poređenje odabranih rezultata prema određenim pojedinačnim kriterijumima, kao i prema više kriterijuma istovremeno. Rangiranje predloženih modela prema više kriterijuma izvršeno je u prvom koraku pomoću PROMETHEE metode višekriterijumskog odlučivanja, dok je konačno rangiranje modela izvršeno Borda metodom grupnog odlučivanja. Metodološki pristup u ovom istraživanju obuhvata kreiranje hipotetičkih modela hotelskih objekata sa atrijumom, numeričku simulaciju njihovih energetskih performansi, komparativnu analizu dobijenih rezultata i rangiranje predloženih alternativa sa aspekta energetskih svojstava zgrade. Glavni zadatak ovog istraživanja je da ispita uticaj atrijuma različitog oblika, pozicije orijentacije i strukture omotača na energetske karakteristike hotelskih objekata i da utvrdi energetski najoptimalniji model hotelskog objekta sa atrijumom za beogradske klimatske uslove.