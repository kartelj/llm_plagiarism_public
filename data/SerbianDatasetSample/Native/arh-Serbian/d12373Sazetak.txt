Tema disertacije su forme stanovanja, odnosno prostorno – fizički obrasci stambenih struktura koji su aktuelni u savremenoj proizvodnji i ponudi u Beogradu. Istraživanje obuhvata postojeće forme gradskog stanovanja u savremenoj beogradskoj ponudi, i mogućnosti njenog proširenja i diverzifikacije. Sa ciljem da se savremene stambene forme u Beogradu osmotre i analiziraju sa ovog aspekta, uspostavljen je pojam urbanističkog obrasca stanovanja koji predstavlja urbomorfološki tip stanovanja kao proizvod urbanističkog planiranja. Fenomen urbanističkog obrasca stanovanja konstituisan je preko dva istraživačka aspekta: komponentama: (1) prostorno – morfološkim karakteristikama stambenog modela, i (2) procesom planiranja kao javnom delatnošću koja ga artikuliše kroz procedure razrade i usvajanja. Istraživanje postojećih obrazaca stanovanja u Beogradu u periodu postsocijalističke tranzicije i preduslova za njihovu diverzifikaciju, u skladu sa postavljenim istraživačkim aspektima, odvija se na dva paralelna koloseka. Prvi kolosek jeste istraživanje samih urbanističkih obrazaca kao urbomorfološkog fenomena koji u sebi objedinjuje skup karakteristika tipa stanovanja. On je, kao takav, definisan urbanističkim parametrima koji mu daju konkretnu formu. Urbanistički parametri, pak, su rezultat operacionalizovane urbanističke prakse u određenim uslovima, kroz koje se u datom konteksu, za određene korisničke grupe, u skladu sa prostornim i drugim mogućnostima, kodiraju buduće stambene strukture. Prva istraživačka hipoteza formulisana je polazeći od saznanja o promeni ukupne forme grada u postsocijalističkoj tranziciji, i u fokus postavlja promenu stambenih formi u tom specifičnom okruženju. Interesovanje je usmereno na do sada neistražene promene stambenih formi, i potrebu da se sagleda, istraži i evidentira ukupna ponuda atkuelnih urbanističkih obrazaca stanovanja u Beogradu, a hipotezom se pretpostavlja da je transformacija urbane forme u Beogradu u periodu postsocijalističke ekonomske i društvene tranzicije rezultirala specifičnim tipovima urbanističkih obrazaca stanovanja. Drugi kolosek istraživanja preispituje ulogu i manevarske mogućnosti planiranja u procesu formiranja urbanističkih obrazaca stanovanja, formulišući hipotezu o ograničenom potencijalu planiranja za diverzifikaciju urbanističkih obrazaca stanovanja. Na kraju prvog koloseka, istraživački rezultat jeste inventar i tipologija postojećih urbanističkih obrazaca stanovanja, kojim se proverava prva postavljena hipoteza o novim stambenim formama u transformisanoj gradskoj strukturi, odnosno o novim tipovima stambenih obrazaca. Na kraju drugog su preduslovi i ograničenja za proces eventualne diverzifikacije, što pretstavlja proveru druge hipoteze o realnim mogućnostima za veći diverzitet među urbanističkim obrascima stanovanja. Kontekst istraživanja je postsocijalistička društvena, politička i ekonomska tranzicija, koja je obeležila poslednje decenije u Beogradu i Srbiji, a tokom koje je koncipiran i realizovan aktuelni spektar stambenih obrazaca. Tranzicija je okvir u kome se (re)struktuiše forma grada, kroz proces sa karakterističnim fazama i prostornim efektima. Postojeći obrasci stanovanja se prepoznaju pregledom i analizom urbanističkih planova u okvirima tipskih zona transformacije putem klasičnog urbomorfološkog metoda kako ga je bazično koncipirao Konzen, uz izvesna prilagođavanja tri osnovna nivoa Konzenove analize: karta grada, izgrađene strukture i namene površina i objekata, izdvajaju se urbanistički obrasci stanovanja. U ovom toku istraživanja se na osnovu proučene literature uspostavlja set kriterijuma za pregled i analizu postojećih formi stanovanja u Beogradu. Uloga i dometi planiranja u postsocijalističkoj tranziciji se takođe referišu na iskustva iz postsocijalističkih evropskih država. Istražuju se planerske politike i opšti društveni okvir koji utiče na sam proces planiranja i na implementaciju planiranog: tržište, institucije koje učestvuju u planiranju, i drugo. Uspostavljaju se veze između planerske politike i procedura, i prepoznatih i opisanih aktuelnih urbanističkih obrazaca stanovanja. Zaključci istraživanja su izloženi prvo po hipotezama: da li su delimično ili potpuno potvrđene ili opovrgnute, i šta je suština takvog zaključka. Zatim su dati i ostali važni zaključci na koje je ukazalo istraživanje: posebno značajne karakteristike postojeće ponude urbanističkih obrazaca stanovanja, specifični razvojni mehanizmi, protivrečnosti sistema planiranja, zamke planerskog postupka. Posledlji deo zaključnih razmatranja ukazuje na moguće dalje pravce istraživanja, na pitanja koja otvara ovo istraživanje, kao i na teorijsku i praktičnu upotrebljivost njegovih rezulatata.