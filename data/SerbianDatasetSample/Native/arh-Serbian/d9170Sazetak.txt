Planersku teoriju i praksu poslednjih petnaestak godina karakteriše traganje za sistemom planiranja, koje je u procesu zaštite i promovisanja zajedničkih vrednosti, sposobno za identifikaciju i osetljivo na aspiracije građana. Takav pristup planiranju nije nov, i po nekim karakteristikama se može uspostaviti relacija sa konceptima zastupničkog ili advokatskog planiranja formulisanim šezdesetih godina prošlog veka. Međutim, danas je, pored izuzetno visokog stepena raširenosti ideje o neophodnosti uključivanja širokog spektra aktera u proces planiranja, koncept izuzetno dobro i široko teorijski zasnovan, sa veoma rasprostranjenom i razvijenom proverom u praksi planiranja, tako da se može govoriti o novoj komunikativno-kolaborativnoj paradigmi planiranja. Termini koji se vezuju za različite varijetete planiranja sa naglašenim učešćem građana su: planiranje "odozdo-nagore" (eng. "bootom-up"), izvorno planiranje (eng. "grassroot"), participativno planiranje (eng. "participative planning"), demokratsko planiranje i planiranje sa zajednicom (eng. "community planning"). U radu se istražuje koncept planiranja u kojem se učešće građana, kao jedne od grupa aktera, smatra ne samo poželjnim, već neophodnim preduslovom dobrog planiranja i upravljanja razvojem. Traga se za odgovorima na pitanja: šta je to efikasno i efektivno učešće, ko su oni koji (bi trebalo da) učestvuju i na koji način to (bi trebalo da) čine, da li su informacione i komunikacione tehnologije (IKT) realna podrška na koju se možemo osloniti, i da li je i koliko je zaista moguće ostvariti savremen koncept učešća građana / planiranja, te time i potencijalno unaprediti urbanističko planiranje u Republici Srbiji. Istraživanje se odvija na dva nivoa: (1) Na nivou opštih konceptualnih opredeljenja, i njihove operacionalizacije do nivoa preporuka, baziranim na proučavanju relevantnih teorijskih radova i svetskih iskustava i primera u ovoj oblasti, a zatim, na osnovu toga, i na (2) Nivou urbanističkog planiranja u Srbiji, kao istraživačkom poligonu na kom se opšti nivo konceptualnih opredeljenja i njihove operacionalizacije proveravaju, a zatim i prilagođavaju formulisanjem modela planiranja adekvatnog istraživanom poligonu. Na osnovu istraživanja različitih teorijskih stanovišta, koncepata i praksi planiranja, prepoznate su mogućnosti i definisani načini i uslovi za realizaciju savremenog koncepta učešća građana u urbanističkom planiranju Srbije.