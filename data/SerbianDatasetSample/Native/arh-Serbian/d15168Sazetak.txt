U tezi je predložen koncept projektovanja seizmički otpornih arhitektonskih objekata, upotrebom nekonvencionalnih materijala – lameliranog stakla i lameliranog klirita, koji se u građevinarstvu najčešće ne koriste u tu svrhu, pa su, iako široko rasprostranjeni i lako dostupni, definisani kao nekonvencionalni. Predloženim konceptom projektovanja, lamelirano staklo i lamelirani klirit, predviđeni su kao ispuna u čeličnom ramu, na koji naležu posredstvom intermedijalnog sloja gume, čime se formira kompozitni sklop. Na taj način se formiraju vertikalni elementi ukrućenja, integrisani u konstruktivni sistem objekta, osposobljeni za prijem seizmičke sile. Primenljivost takvog sistema, proverena je eksperimentom u laboratorijskim uslovima, gde su eksperimentalni modeli na bazi lameliranog stakla i lameliranog klirita izlagani dejstvu cikličnog opterećenja, koje simulira seizmičku silu. Time je proveren kapacitet nosivosti kompozitnih sklopova, za dejstvo dinamičkog opterećenja, paralelnog ravni sklopa. Utvrđen je intenzitet naprezanja kojem kompozitni sklopovi mogu biti izloženi, stepen ukrućenja konstrukcije u smislu iskazanih deformacija, kao i prednosti jedne vrste ispune u odnosu na drugu. Pomoću specijalizovanog softvera, čiji se rad bazira na metodi konačnih elemenata, kreiran je računarski model konstrukcije objekta koji je obrađivan u studiji slučaja, koji je u prvoj fazi procesa projektovanja služio za analizu problema. U taj računarski model, implementiran je sistem ukrućenja na bazi kompozitnih sklopova ispitanih u laboratoriji. Rezultati modalne analize i seizmičkog proračuna iz računarskog modela sa primenjenim ukrućenjima, pokazali su efikasnost rešenja, čime je zaokružena procedura projektovanja aseizmičkog ukrućenja korišćenjem nekonvencionalnih materijala.