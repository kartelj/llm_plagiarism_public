Dezintegracija jugoslovenske ideje i urušavanje socijalističkog društvenog uređenja na kraju 20. veka iniciralo je potrebu da se analiziraju dotadašnja iskustva u okviru društvenih odnosa i arhitektonskog nasleđa na prostoru bivše Jugoslavije. U tom smislu postojanje istorijsko-političke distance omogućava objektivnije i sveobuhvatnije tumačenje ideološkog okvira arhitekture tog perioda. Kritička analiza društveno-političkih i kulturnih dešavanja u Srbiji, u istraživanju reprezentuje specifičnosti koje su uslovile razvoj nove arhitektonsko-urbanističke prakse i sadržaja na selu u periodu od 1946. do 1970. godine. Opravdanost vremenskog okvira definisana je donošenjem važnih dokumenata koji su određivali pravac društvenog i kulturnog razvoja u Jugoslaviji, što se odnosi prvenstveno na petogodišnje planove (petoletke). Pored doprinosa izučavanju jugoslovenskog arhitektonskog nasleđa istraživanje definiše drugačiji metodološki pristup analize nasleđa seoske arhitekture. Sintezom više naučnih metoda, gde primarnu čini analiza sadržaja naučne i stručne literature, disertacija, baveći se odnosom arhitekture i politike, generiše mogućnost uspostavljanja novih istraživačkih pitanja iz oblasti razvoja seoskih naselja u Srbiji. Pretpostavka da je planiranje i izgradnja građevina javne namene na selu imalo važnu ulogu u kulturno-političkom obrazovanju seoskog stanovništva uticalo je na usmeravanje samog toka istraživanja. Građevine obuhvaćene istraživanjem pripadaju grupi društveno-obrazovnih i privrednih objekata od opšteg značaja. Njihova arhitektura i stilska obeležja kretala su se van okvira postojećih tradicionalnih i kulturno-istorijskih vrednosti arhitektonskog nasleđa, što ih je učinilo jedinstvenim nasleđem socijalističke prakse na selu. U cilju relevantnog tumačenja odnosa arhitekture i ideološko-političkih pretenzija, istraživanje se prvenstveno bavi teorijskim razmatranjima u okviru oblasti arhitekture i ideologije, formirajući osnovu daljeg toka istraživanja u pravcu studije slučaja koja doprinosi proveri postavljenih hipoteza. Imajući u vidu da na polju seoske arhitekture ne postoji mnogo teorijskih razmatranja kao i da socijalistička arhitektonska praksa u selima Srbije nije predstavljala predmet opsežnijih multidisciplinarnih istraživanja, rad ima za cilj da prikaže specifičnosti planiranja i izgradnje u datom periodu i posledice koje je takav pristup ostavio na budući razvoj i uređenje seoskih naselja u Srbiji. Analiza teorijskog pristupa, koji se generalno odnosi na razvoj socijalističke arhitekture, sa posebnim osvrtom na sovjetsku i jugoslovensku praksu, predstavlja početnu fazu istraživanja. Povod formulisanju teorijskog okvira po pitanju odnosa arhitekture i ideologije opravdava činjenica da je arhitektura u Jugoslaviji bila deo opšteg kulturnog razvoja jugoslovenskog društva. Smatrana je sredstvom materijalizovanja socijalističkih ideja, pa je iz tog razloga važno sagledati njen razvoj kroz izmene političkih odnosa u Jugoslaviji. U skladu s tim treba napomenuti da teorijski diskurs uporište pronalazi u nasleđu i savremenim tumačenjima socijalističke ideologije kao i u teorijskim postavkama filozofa marksističke orijentacije. Značaj ispitivanja sovjetske arhitekture relevantan je za pravilno tumačenje ideološkog okvira jugoslovenske prakse. Kulturni, ekonomski i politički odnosi tadašnjeg jugoslovenskog rukovodstva sa Sovjetskim Savezom učinile su da arhitektura i umetnost Jugoslavije slede sovjetski tok razvoja sve do 1950. godine. U tom smislu sagledavanje šireg konteksta razvoja socijalističkog realizma, kao službene doktrine i pravca, zauzima poseban deo istraživanja. Neposredni uticaj Komunističke partije na stručne organizacije inženjera i tehničara u Jugoslaviji učinio je neophodnim analizu rada ovih udruženja sa idejom otkrivanja specifičnosti tadašnje metodologije projektovanja. U istraživanju se prvenstveno ističe veliki značaj Društva inženjera i tehničara Jugoslavije (DITJ) u cilju objektivnog i kritičkog sagledavanja uzročno–posledičnih relacija socijalističke ideologije i arhitektonsko- urbanističke prakse na selu. Integralni deo istraživanja predstavlja i pregled arhitektonsko-urbanističke prakse Kraljevine Jugoslavije, sa akcentom na seosko nasleđe. Komparativna analiza predratnog i posleratnog perioda odnosi se na prikazivanje sličnosti u pristupu i projektovanju u okviru različitih sistema društvenih vrednosti. Izuzimajući ideološku motivisanost socijalizmom u posleratnoj Jugoslaviji, izrada tipskih projekata objekata različite namene za seoska naselja predstavljala je zajedničku karakteristiku obe Jugoslavije. Sumiranje rezultata u zaključnim razmatranjima ukazuje na dvostruki karakter posleratne izgradnje na selu. Građevine su pored utilitarne uloge dobile status simbola socijalističke kulture. Studija slučaja tipskih projekata zadružnih domova, seoskih osnovnih škola, pogona prehrambene industrije i poljoprivrednih objekata građenih na selu, prikazuje izmenu tradicionalnih okvira i uvođenje drugačijeg pristupa projektovanju. Specifičnosti novog pristupa prvenstveno su se ogledale u učešću različitih stručnih organizacija u projektovanju, organizovanju masovnih radnih akcija prilikom izgradnje i širenju kulture agitpropa.