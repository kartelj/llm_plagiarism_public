Beogradska tvrđava predstavlja složenu i slojevitu spomeničku prostornu celinu, sa manje ili više očuvanim materijalnim ostacima iz svih istorijskih epoha njenog vekovnog razvoja. Razvijajući se na ruševinama rimskog kastruma, preko vizantijskog kastela, srednjovekovnog utvrđenog grada, sve do najsavremenije bastione fortifikacije - Tvrđava je prilagođavana potrebama vremena, ali je u svim epohama dokazivala svoj izuzetno važan geostrateški položaj. Na brojne preobržaje Tvrđave uticale su – pored geostrateškog položaja - istorijske, društvene i političke okolnosti. Istorijske okolnosti su se menjale, kao i vlastodršci, ali je Tvrđava zadržavala svoj značaj i odbrambenu namenu - bilo da se u okviru utvrđenja razvijala gradska struktura ili su se formirali isključivo vojni fortifikacioni sistemi. Oslobađanjem od turske vlasti 1867. godine započeo je proces transformisanja Tvrđave u javni gradski prostor, koji se odvijao kroz dva različita perioda: parcijalnog uređenja delova tvrđavskog prostora koje vojska postepeno napušta, predajući ih gradu na korišćenje i perioda institucionalizovane, sistemski sprovođene zaštite i revitalizacije. Ovaj prostor koji predstavlja istorijsko gradsko jezgro - nukleus razvoja urbanog Beograda - uprkos sistematskim radovima na zaštiti i revitalizaciji, danas se ne koristi u skladu sa svojim značajem i mogućnostima. Prostor Tvrđave ne predstavlja deo gradskog prostora kakav bi po svom značaju, položaju i vrednostima trebao biti – ni po nameni, ni po funkcionalnoj povezanosti. Utvrđivanje razloga ovakvog stanja vršeno je kroz vrednovanje istorijskih struktura, ali i svih promena iz novije istorije kroz koje se odvijao proces transformacije tvrđavskog u javni gradski prostor. Tome je doprinela i analiza stepena realizacije ideja, koncepata i planova iz perioda transformisanja tvrđave u javni prostor, kao i konzervatorskih principa i metoda primenjenih u periodu institucionalizovane delatnosti zaštite graditeljskog nasleđa.. II Redefinisanje značenja i revalorizacija Beogradske tvrđave bili su preduslov za utvrđivanje konzervatorskog pristupa, koji omogućuje bolju integraciju tvrđavskog i gradskog prostora. U tom smislu, posebna pažnja je posvećena analizi potencijala i ograničavajućih faktora sa stanovišta postojećih veza ali i blokiranih komunikacija na relaciji Tvrđava – grad. Proverom novog konzervatorskog pristupa i tretmana Tvrđave u sklopu ukupnog fonda graditeljskog nasleđa u centralnim zonama grada, u odnosu na savremenu teorijsku osnovu zastupljenu u međunarodnim poveljama i preporukama, definisan je novi metodološki postupak koji se može primeniti i u praksi i u zakonodavstvu zaštite graditeljskog nasleđa.