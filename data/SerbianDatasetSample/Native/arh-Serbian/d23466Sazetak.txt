Polazeći od ideje da se disperznost ambivalentne pozicije pripadanja i nepripadanja, svaki put iznova izmešta izvan postojećih koncepcija, rad otvara mogućnost za mnogostrukost raslojavanja stvarnosti. Fragmentacija se postavlja kao model tumačenja realnosti i ispitivanja kapaciteta mere neodređenosti i nedovršenosti arhitekture u kontekstu postdigitalnog sveta i kulture. Destabilizacijom realnosti virtuelnim, svet vidljivog postaje vidljivost autonomnih slika - vizuelno iskustvo u sopstvenim fragmentima. Stavljanjem u istu ravan koncepcija nedovršenosti i nedostatka, kao onoga što uvek izmiče preciznoj definiciji, ostajemo u zoni traga mogućeg, u ambivalentnom odnosu prema sopstvenom ostvarivanju i nemogućnosti njegovog ispunjenja. To znači da se konceptualizacija fragmentisanih formi odvija u polju virtuelnog, iscrtavajući obrise sopstvenog oblika digitalnim kodom tako da nestalnost, promenljivost i nepredvidivost postaju projektantski izazov i problem. Dvostruka priroda svih stvari nameće pitanja prekoračenja u sopstvenoj realnosti, uzimajući za svoj objekt sam proces kao proizvodnju novih stanja. Uvek na poziciji između, paradoksalno, nedostatak postaje sopstveni cilj, koji je moguć samo ako se fokus pomeri na sam proces nastanka ili njegove suštinske neostvarivosti.