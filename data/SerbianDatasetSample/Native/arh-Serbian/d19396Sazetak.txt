Osnovni cilj rada je prepoznavanje načela graditeljskog predanja i odgovor na pitanje da li se i kako uočeni principi narodnog graditeljstva mogu primeniti u savremenom procesu projektovanja. Analizom primera, izabranih na osnovu uspostavljenih kriterijuma, iz nepregledne riznice narodnog graditeljskog stvaralaštva na teritoriji današnje Republike Srbije, šire gledano Balkanskog poluostrva, sagledana su i formulisana osnovna načela graditeljskog predanja. Ona pokazuju kako je narod gradio u skladu sa podnebljem, osobinama tla, klimatskim uslovima, biljnim pokrivačem i svojim potrebama, svojom duhovnom i kulturnom tradicijom. U radu su definisane one univerzalne karakteristike, principi i modeli koji su primenjivi i van primarnog konteksta u kome su nastali. Sekundarni cilj istraživanja je sagledavanje mogućnosti primene prepoznatih načela graditeljskog predanja u savremenoj praksi urbanističko-arhitektonskog projektovanja grupacija i pojedinačnih objekata. U završnom delu rada, na konkretnom primeru iz prakse, data je analiza mogućnosti savremene primene tradicionalnih principa građenja Osnovni metod primenjen u ovom istraživanju je analitički, a koji u odnosu na analizirane pojedine primere predačkog graditeljstva dobija i elemente opisnog, strukturalnog, istoriografskog, komparativnog i intuitivnog. Primenom navedenih metoda došlo se do podataka, ne samo iz oblasti narodnog načina građenja, već i iz oblasti duhovnog stvaralaštva, obreda, vere i predanja, nasleđenih običaja i nepisanih pravila za život i građenje kuće i ostalih objekata i uređaja oko nje. Analizom strukture grupacija i pojedinačno objekata, uzročno posledičnim povezivanjem graditeljskog odgovora na životne V potrebe stanovnika, pod uticajem kulturnih i duhovnih naslaga i upliva, iskristalisana su načela na osnovu poznatih pojmova i odnosa, sada sagledanih na drugačiji, ali komplementarni način nego što to čini etnologija i zaštita narodnog graditeljstva. Od posebne koristi su bila terenska istraživanja tokom kojih je ostvaren neposredni kontakt sa objektima koji su u većem broju primera identifikovani u litearaturi a u manjem broju ih je sam autor zabeležio tokom sopstvenih terenskih istraživanja. Najvidljiviji deo rezultata istraživanja je 57 načela graditeljskog predanja sa teritorije današnje Republike Srbije ali i neposrednih kontaktnih područja. Svako od ovih načela je ilustrovano odgovarajućim grafičkim prilogom ili fotografijom. Utvrđena načela dokazuju prvu postavljenu hipotezu rada da je skoro svako delo narodnog neimara u potpunosti „sraslo“ sa okruženjem i predstavlja odgovor čoveka na uslove konkretnog podneblja. Neiscrpna riznica graditeljskih oblika narodnog graditeljskog predanja je izvor novih saznanja, još uvek delimično nepoznata, i biće nedovoljno prisutna za nove generacije istraživača jer polako nestaje i na terenu i u svesti naroda. Upoznavanjem sa graditeljskim predanjem otvaraju se mogućnosti savremene primene načela predajnog graditeljstva u svakodnevnom radu arhitekata. Načela graditeljskog predanja se mogu primeniti i na savremeni projektanski postupak, s obzirom da, u skladu sa idejama održivog razvoja je neophodno preispitivanje polazišta i ciljeva savremenog projektantskog pristupa, kako u praksi, tako i u obrazovanju budućih arhitekata. Kroz sistem obrazovanja i kroz savremene načine komunikacije potrebno je, i moguće, izgraditi svest o graditeljskom identitetu i graditeljskom predanju kao delu nezaobilaznog i neobnovljivog kulturnog resursa. Cilj rada je da se podstakne sistematsko, trajno i organizovano proučavanje i savremena upotreba načela graditeljskog predanja. Takav zadatak najbolje bi VI bilo ostvariti u okviru određene postojeće ili buduće novoformirane institucije-ustanove. Time bi ovaj rad dobio i društveno angažovanu ulogu, a proučavanje graditeljske tradicije i njene moguće savremene primene bi imalo karakter stalnog Pokreta koji bi angažovao različite vrste istraživača iz svih delova zemlje, od učenika i studenata do naučnih autoriteta, na istim principima (ali sa savremnim sredstvima), kao i „Cvijićeva škola“ koja je iznedrila čuvenu ediciju „Naselja i poreklo stanovništva“ Srpske akademije nauka i umetnosti. Istraživanje je pokazalo da je najmanje jedna trećina od ukupnog broja obrađenih načela graditeljskog predanja direktno primenjiva u savremenom procesu projektovanja. Primena ovih načela u savremenom projektovanju i građenju uticala bi pozitivno na ukupan kvalitet građene sredine u Srbiji.