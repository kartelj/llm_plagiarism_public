Doktorska disertacija bavi se istraživanjem relacija koncepta i percepta u arhitekturi, baziranim na univerzalnim principima asamblaž mišljenja koje su u filozofiji inicijalno postavili Žil Delez (Guilles Deleuze) i Feliks Gatari (Fčlix Guattari), a kroz transparentniju teoriju dalje razvijali, i u različitim kontekstima primjenjivali, Manuel De Landa (Manuel De Landa), Kim Douvi (Kim Dovey) i drugi. Kroz fenomene mjesta i postajanja, u ovim postavkama, asamblaž je na različite načine razmatran i tumačen kao cjelina koja se formira iz međupovezanosti i tokova između konstituišućih dijelova ukupnog bivanja. Drugim riječima, umjesto esencijalnog razmatranja konstituišućih dijelova jedne cjeline, asamblaž mišljenje fokusira se isključivo na relacije između njih. Shodno tome, u istraživanju je posebno potenciran stav da asamblaž nije proizvod stvari, nego je dominantno produkt njihovih veza i odnosa, te kao takav, posjeduje sposobnosti da, iznutra proizvodi novu stvarnost. Ovakav unutrašnji kapacitet detektovan je kao osnova produktivnosti primjene opštih postavki asamblaž mišljenja, na istraživanje relacija koncepcije i percepcije u arhitekturi. Posmatranje arhitekture kao asamblaža koncepta i percepta, podrazumijeva tako izmiještanje iz diskursa koji se bave razdvajanjem koncepcije i percepcije, u diskurse koji se bave interakcijom i povezivanjem njihovih intenzivnih razlika. U ovom kontekstu gubi se pozicija autoritativne, jednoznačne usmjerenosti arhitektonskog koncepta ka percepcijskim modalitetima. Težište je na istraživanju emancipacijskih kvaliteta arhitekture, pri čemu se koncepcija i percepcija razmatraju isključivo kroz sadejstvo, odnosno asamblaž, te vlastite kapacitete da njime budu izmijenjeni. Osnovna hipoteza, formulisana tako da se u najširem smislu obuhvati i analizira mreža višestrukih relacija koncepcije i percepcije kroz funkcionalne, poetske, kreativne, kulturne i tjelesne kapacitete arhitekture, glasi: „Asamblaž koncepta i percepta u arhitekturi profiliše se na osnovu sljedećih karakteristika: drugost, poetika intenzivnosti, autoteličnost, (trans)kulturalnost i tjelesnost“. Primarni cilj disertacije je da se kroz sprovedena teorijska istraživanja i studije slučaja, kroz analizu svake od reprezentativnih karakteristika, kao i kroz njihov međuodnos i prepletenost, istraže uslovi u kojima se dolazi do formiranja asamblaža koncepta i percepta. U detaljnoj analizi ovih uslova sa različitih aspekata, na specifičnim primjerima arhitektonskih koncepcija, detektovane su univerzalno primjenjive postavke asamblaž pristupa. Primjenom različitih istraživačkih metoda, prije svega analize primarnih i sekundarnih izvora, studija slučaja, metoda komparacije i logičke argumentacije, omogućeno je da se kao unutrašnji sadržaj disertacije struktuira svojevrsna, teorijski i praktično primjenjiva platforma. Doprinos istraživanja ogleda se upravo u mogućoj primjeni ove platforme, kako kao teorijske osnove za kritičko posmatranje arhitekture, tako i kao osnove za praktičnu primjenu u arhitektonskom projektovanju. Primijenjen na relacije koncepcije i percepcije u arhitekturi, asamblaž tako može biti istovremeno teorijski alat, metodološki pristup projektovanju, ali i sam koncepcijsko-percepcijski događaj. Dakle, kroz ovako struktuiran teorijski diskurs, disertacija otvara mogućnosti individualnih operacionalizacija u arhitektonskom projektovanju, te na taj način omogućava da asamblaž mišljenje nadraste teorijske okvire i postane vlastita produkcija u svakodnevnom životu.