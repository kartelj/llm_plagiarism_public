Nekoliko decenija unazad, građevinarstvo karakteriše visok tehnološki razvoj. Javni objekti građeni su od stakla i čelika, to jest od materijala koji predstavljaju rezultat savremene tehnologije, tipične za ovo vreme. Stambeni objekti su i dalje građeni od betona i opekarskih proizvoda, primenom skoro istih tehnika kao 70-tih godina 20-og veka. Postavlja se pitanje da li će biti moguće da drvo ima veću primenu u savremenom građevinarstvu u gradnji stambenih objekata? Danas se ova sirovina upotrebljava manje ili više dekorativno u arhitekturi. Glavni argumenti u naporima da se poveća pozitivna slika o drvenim proizvodima su da je drvo ekološko, zdravo, socijalno prihvatljivo, kao i stilsko, lepo i jedinstveno. Proizvodnja novih kuća bazirana upotrebom drveta može biti uspešna jedino ako su ukupni troškovi konkurentni nasuprot gradnji drugim materijalima. Drvo je postalo popularan materijal i za kuće i za enterijere društvenih objekata. Sve ankete pokazuju da ljudi rado priželjkuju korišćenje drveta u njihovom okruženju. Investitori veoma često povezuju pojam „industrijske“ proizvodnje - sa pojmom lošeg kvaliteta. Istina treba biti apsolutno suprotna: proizvodnja elemenata od drveta i celih kuća u sistemu industrijske gradnje, mora proizvesti bolji kvalitet nasuprot građenju na licu mesta na gradilištu. U okviru istraživanja je urađena komparativna analiza iskustava u izgradnji i eksploataciji bondručnih i prefabrikovanih lakih montažnih objekata na bazi primera iz Skopske oblasti, u nameri da se pokažu prednosti izgradnje ovog tipa objekata u odnosu na objekte izgrađene klasičnim načinom gradnje, kako sa tehničko-tehnološkog, tako i sa energetskog aspekta. Glavni cilj istraživanja je definisanje referentnog modela za vrednovanje bondručnih i lakih montažnih objekata, obuhvatajući nekoliko parametara (performansi): spoljašnji izgled (finalna obrada), toplotna i zvučna izolacija, otpornost na požar, ekonomičnost, konstruktivni sistem i proces izgradnje (tehnologija građenja), vezivna sredstva i povezivanje elemenata, fleksibilnost i ušteda energije. Uporednom analizom odrećenih sistema za izgradnju bondručnih i lakih montažnih objekata stvara se mogućnost za istraživanje novih formi i kreativnih inovacijskih koncepata konstruktivnih sistema i arhitekture porodične kuće. Analiziranjem sistema na ovaj način, prepoznaće se i utvrditi vrednosti i prednosti ovih sistema, čime se mogu istinski reafirmisati tradicionalne arhitektonske forme razvijanjem jedne savremene varijante, kako po pitanju primenjenih materijala, tako i po pitanju nivoa materijalizacije i obrade. Istraživanje je sprovedeno sledećim opštim, posebnim metodama i specifičnim metodskim postupcima i tehnikama: istorijski metod, komparativni metod, analiza, sinteza, studija slučaja, intervju.