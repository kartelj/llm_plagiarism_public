Pitanje o mogućnosti arhitektonske autonomije postavlja se u kontesktu istraživanja specifičnosti arhitektonske konkursne prakse. Predmet istraživanja je konkursna praksa u Srbiji, u jugoslovenskom kulturnom prostoru. Cilj sprovedenog istraživanja je da se naučno ispitaju, kritički sagledaju i objasne ograničenja i mogućnosti arhitektonske dicipline, arhitektonske prakse i dela da deluju autonomno i kritički u odnosu na opšti kulturološki okvir, društveno-politički i ekonomski kontekst u kome nastaju. Cilj je i da se na osnovu rezultata sprovedenog istraživanja naučno objasni mesto i uloga arhitektonske konkursne prakse u procesima manifestovanja i izgradnje disciplinarne autonomije arhitekture. Istraživački problem je objašnjen u prvom poglavlju gde se istražuju moguće manifestacije arhitektonske autonomije u polju konkursne prakse. Prikazuju se mehanizmi institucije arhitektonskog konkursa i ispituju standardni ili uobičajeni odnosi među uključenim stranama, forma komunikacije, uloga konkursnog crteža, arhitekonksi projekat kao medij, formiranje vrednosnih merila, i drugi aspekti. Da bi se objasnile specifičnosti konkursne prakse u Srbiji, i njene različite faze i forme, daje se uvid u razvoj lokalne arhitektonske scene – obrazovanje arhitekata, delovanje strukovnih udruženja, donošenje važnih zakona i pravilnika, kao i pregled najvažnijih konkursa predmetnog perioda. i U drugom delu rada prikazane su studije slučaja po nekoliko arhitektonskih konkursa vezanih za tri beogradske lokacije – Terazijsku terasu, Trg republike i Trg Slavija, koji su održani u periodu od dvadesetih do devedesetih godina prošlog veka. Nakon arhitektonske analize pojedinačnih arhitekonskih rešenja i komparativne analize serije projekata i koncepata, uz analizu sadržaja tekstualnog materijala primarnih izvora, izvode se zaključci o pojedinačnim konkursnim situacijama i stanju arhitektonske scene u odnosu na problem autonomije arhitekture.