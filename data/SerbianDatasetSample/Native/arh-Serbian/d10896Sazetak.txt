Ovaj rad istražuje dinamiku i pravce promene urbanističko-arhitektonske paradigme na primeru stambenih naselja projektovanih i/ili izgrađenih u Beogradu između 1965. i 1991. godine. Vremenski okvir rada obuhvata tri krupna istorijska procesa koji su oblikovali teoriju i praksu socijalističkog samoupravljanja u Jugoslaviji: privrednu reformu iz 1965. godine, donošenje Ustava SFRJ 1974. godine i demontiranje socijalističkog društveno- simboličkog poretka tokom kasnih 80-ih godina. Promena paradigme se u radu razmatra u kontekstu ovih procesa, to jest, u pogledu marginalne pozicije koju je participacija krajnjih korisnika zauzimala u okviru promene paradigme. Ukoliko je samoupravljanje teorijski postavljeno kao vrhunski oblik participacije i ukoliko je inostrani razvoj paradigmi prisutnih u beogradskom urbanizmu i arhitekturi perioda obuhvatio koncepte poput otvorene forme, participativnog projektovanja i samogradnje, onda je cilj ovog rada utvrđivanje pozicije koju je promena paradigme zauzimala u širem okviru socijalističke proizvodnje prostora, a u svetlu nedostatka participacije krajnjih korisnika. Oslanjajući se na tezu francuskog neomarksiste Anri Lefevra (Henri Lefebvre) o proizvodnji prostora kao društvenoj praksi, te na savremene teorije nepotpunosti društva, rad polazi od pretpostavke da je samoupravljanje, bez obzira na marginalnost participacije, bilo deo urbanizma i arhitekture beogradskih stambenih naselja, to jest, da su se kasnomoderna, postmoderna i tradicionalna paradigma perioda permanentno odnosile prema samoupravljanju i antagonizmima koji su određivali njegovu teoriju i praksu. U pogledu isključivanja krajnjih korisnika iz urbanističkog i arhitektonskog projektovanja rad polazi od pretpostavke da je ovaj postupak građen uporednim delovanjem više aktera, uključujući one u čije ime su malobrojni primeri otvorene forme, participativnog projektovanja i samogradnje i nastupali. Istraživanjem institucionalnih kanala kojima je decenijama regulisana proizvodnja prostora beogradskih stambenih naselja, te preklapanjem rezultata ovog istraživanja sa utvrđenim oblicima delovanja urbanista i arhitekata i krajnjih korisnika, rad zaključuje da se promena urbanističko-arhitektonske paradigme odvijala u nekoliko instanci otuđenja koje su činile uzaludnim svaki pokušaj doslednijeg praćenja smernica zvaničnih diskursa socijalističkog samoupravljanja. Intervenišući u pogledu zatečenih društvenih podela urbanizam i arhitektura perioda rezultirali su odnosom razlike prema stanju i dinamici kasnomoderne i tradicionalne paradigme na prostoru Zapada, ali ne snažnijim isticanjem participacije krajnjih korisnika, već upravo u senci odsustva i ignorisanja istog. Konačno, rad zaključuje da i pored oštrog suprotstavljanja između delova discipline koji su cinično podrivali i pravoverno pratili emancipatorske smernice zvaničnih diskursa, ove dve opcije su u kontekstu kasnog socijalizma igrale istovetnu ulogu anticipatora novog društvenog poretka postsocijalizma, što se prepoznaje i kao zajedničko tradicionalnom urbanizmu i postmodernoj arhitekturi perioda.