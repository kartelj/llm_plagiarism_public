Tema istraživanja je formiranje modela klasifikacije elemenata arhitektonskih objekata u tehničkoj dokumentaciji. Priroda procesa projektovanja i izgradnje objekata zahteva stvaranje i sakupljanje informacija širokog spektra u svakoj fazi životnog ciklusa arhitektonskog objekta. Specifičnosti ovog procesa zahtevaju jasne formate u kojima će informacije konzistentno da se prenose iz faze u fazu. Pravci razvoja građenja i tendencije visokorazvijenih sistema u svetu ukazuju da je potrebno obratiti više pažnje procesima koji prethode samoj gradnji, u koje sigurno spada i podrobno planiranje i usklađivanje formi izrade tehničke dokumentacije, što vodi najvažnijim ciljevima u izgradnji, a to su unapređenje kvaliteta, skraćenje vremena i kontrolisani troškovi građenja. Nivo obrađenosti tehničke dokumentacije, koja je neophodni element procesa ugovaranja za izgradnju objekta, potrebno je da odgovara kako domaćim, tako i svetskim standardima i da omogući lakše upravljanje procesom izgradnje i bržu i precizniju procenu troškova građenja u ranim fazama investicionog ciklusa. Analizom stanja u domaćoj i svetskoj praksi iskristalisao se i oblikovao predmet istraživanja: nedostatak jasno formulisane, naučno zasnovane nomenklature i klasifikacije, koja bi omogućila standardizaciju u izradi tehničke dokumentacije, a samim tim i unapredila odnose i procese u svim fazama životnog ciklusa arhitektonskih objekata.Formatizovana i standardizovana tehnička dokumentacija postaje zajednička nit za prenos podataka, opisa, praćenje i evaluaciju kroz sve faze projekta. Realizovano istraživanje ima za rezultat definisanje konkretnih kriterijuma, čijom primenom je formiran standardizovan model klasifikacije, baziran na elementima zgrade prema mestu i funkciji na objektu, neophodan je u cilju omogućavanja jasne komunikacije između učesnika u izgradnji u pogledu obima poslova i troškova u svakoj fazi životnog ciklusa zgrade. Ovako formiran model klasifikacije elemenata u tehničkoj dokumentaciji predstavlja konstantu u izuzetno dinamičnom procesu projektovanja i građenja arhitektonskog objekta. Istovremeno, model nudi fleksibilnost u daljem razvoju tehnologije i primene materijala, s obzirom da, postavljajući arhitektonski objekat u logičnu, centralnu poziciju u procesima investicione izgradnje, nije zavisan od ekonomskih i tehnoloških promena koje su neminovne.