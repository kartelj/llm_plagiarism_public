Uzajamno delovanje negativnih društvenih i ekonomskih faktora na globalnom nivou, krajem XX i početkom XXI veka, rezultovalo je polarizacijom prostornog razvoja koja je proizvela globalne gradove koji su uspeli da se integrišu u globalnu mrežu, ali je dovela i do rasta nejednakosti među gradovima i pojave globalnog fenomena gradova u opadanju (shrinking cities). Istraživanja pokazuju da je fenomen urbane stagnacije sve rasprostranjeniji u centralnoj i istočnoj Evropi, Sjedinjenim američkim državama, razvijenim zemljama Azije, Severne Amerike, kao i u Australiji. Podaci o stanju evropskih gradova govore da su mnogi od njih ušli u proces urbane stagnacije još 1960-ih i da je fenomen stagnacije u periodu 1990-ih bio izraženiji nego fenomen rasta i razvoja gradova. Da ovaj problem ne pogađa samo Evropu i razvijene zemlje sveta pokazuju sprovedena istraživanja na teritoriji severozapanog regiona Republike Srpske, gde je 15 od ukupno 17 istraživanih gradova regiona suočeno sa problemom urbane stagnacije. Ovime je potvrđena pretpostavka da je i u okvirima Republike Srpske urbana stagnacija dominantnije izražen proces od procesa urbanog rasta i razvoja. Doprinos istraživanja u ovoj oblasti ogleda se u definisanju modela za identifikaciju, mapiranje i tipološku klasifikaciju gradova u opadanju. Uviđajući ranjivost gradova pogođenih procesima stagnacije i prepoznajući nespremnost aktuelnih praksi planiranja i upravljanja u Republici Srpskoj da odgovori na izazove sa kojima se oni suočavaju, kroz disertaciju se razvija novi metodološki pristup koji pretenduje da definiše efikasniji i operativniji sistem planiranja i upravljanja gradovima u stagnaciji. Koncept adaptivnog upravljanja, dominantno razvijan u oblasti ekologije i upravljanja prirodnim resursima, bio je polazna osnova za istraživanje i definisanje metodologije integralnog adaptivnog upravljanja. S druge strane razrada novog planskog koncepta utemeljena je kroz istraživanje različitih modaliteta planiranja u Republici Srpskoj, s fokusom na analizu: pristupa i procesa planiranja, njihovog odnosa prema problemu urbane stagnacije, obima participacije, modela pregovara- nja i odlučivanja, kao i odnosu planiranja prema učenju. Istraživanje je obuhvatilo analizu podudarnosti postojećih modela planiranja u RS sa konceptom adaptivnog upravljanja, iz koje je proizašla potvrda hipoteze o efikasnosti adaptivnog modela. Takođe, zaključak studije slučaja je da neformalni model planiranja dostiže značajno viši nivo adaptivnog u odnosu na formalni model i pokazuje mnogo viši stepen efikasnosti upravljanja u procesu implementacije. Ipak, u oba modela identifikovana su odstupanja od adaptivnog pristupa i prepoznat je niz slabosti i manjkavosti na koje se odgovorilo kroz definisanje smernica za unapređenje postojećih sistema planiranja u Republici Srpskoj. U konačnici, ključni doprinos doktorske disertacije proizilazi iz prethodnih rezultata, a ogleda se u nadogradnji i razvoju teorije planiranja i teorije rezilijentnosti kroz integraciju njihovih ključnih koncepata i ideja.