Rad preispituje poziciju arhitektonskog modernizma kao kodeksa koji oblikuje disciplinarno znanje, pretpostavljajući dijalektički obrazac koji se odlikuje unutrašnjom protivrečnošću. Moderna je označavala istorijsku prekretnicu u pogledu geometrijskih atributa građevine, stvorivši uslove za iskorak od reprezentativnosti klasičnog jezika ka apstraktnom jedinstvu oblika, prostora i funkcije. Sam pokret je utvrđivanjem univerzalnih paradigmi težio ka prevazilaženju divergentnih uslova arhitektonske aktivnosti, formalizujući njene procese i dajući im sistematski karakter kao osnov za konstituisanje autonomne discipline. Modernizam je predstavljao epistemološko gradilište na kome je podignut čitav novi poredak prakse čiji su konstrukti, posredstvom istorijskih narativa, natkrilili totalitet strukovnog iskustva. Osnovni motiv disertacije je raskorak između unutrašnje perspektive stvaralačkog procesa i spoljašnjih, objektivnih stanja arhitekture koja konstituišu celokupnu profesionalnu realnost. U izmenjenim uslovima vremena, glavni diskurzivni pojmovi zadržali su apstraktni dijalektički karakter, gubeći terminološku preciznost i jezičku transparentnost, kao i moć da precizno imenuju aktuelne fenomene. Tekući kontekst destabilizuje ne samo metodološki autoritet procesa kome su se arhitekti krajem veka još uvek mogli prepustiti, već i svaku doslednost koja bi savremenoj arhitektonskoj formi poslužila kao osnov konstitutivne razlike. Njena emancipacija od obaveze da izrazi društvene i istorijske vrednosti našim savremenicima ne pruža realnu mogućnost da se u projektovanju rukovode isključivo sopstvenom maštom i odgovornošću i da svoju arhitekturu slobodno preispituju od nule, a da im ne treba čak ni društvo od kojeg bi dobili kreativni impuls. Dok kompjuterske tehnike i nova tehnologija stavljaju subjektu na dohvat ruke nezamislive produktivne mogućnosti, područje vrednosti postaje neodređeno i neuhvatljivo, neuobličeno i podložno preispitivanju koje može da ispuni čitav radni vek individue. Izazov današnje arhitekture predstavlja privatizovana ideja originalnosti koja zahteva potvrđivanje na planu pojedinačnih slučajeva, dok se odgovornost za njihov eventualni neuspeh ne može prebaciti na sistem već pada isključivo na teret pojedinca. Udaljenost i nepostojanost sistematske strukture, zajedno sa neodređenim, neuhvatljivim okruženjem čiji se zahtevi uvek iznova menjaju, u neskladu je sa apstraktnim karakterom disciplinarnog metajezika u čije su univerzalne predstave ugrađeni dijalektički narativi. Pozicija, projekcija, forma i stil su elementi ključni za strukturu rada, imajući ulogu vertikalnih okosnica kroz arhitektonske diskurse istorijskih epoha. Oni spadaju u osnovne pojmove arhitekture jer ukazuju na njene temeljne sadržaje unutar definicija koje su promenili kroz vreme. Analiza termina polazi od istraživanja etimologije identifikovanih reči, kako bi utvrđivanjem njihovog oblika i značenja pokazala ključna mesta diskurzivne transformacije. Disertacija tumači nove epistemološke uslove arhitektonske delatnosti, nalazeći uporišta u društvenoj istoriji arhitekture, oslanjajući se na metode uporedne teorije umetnosti koja se udaljava od pozicije formalističke estetike. Osnovna pretpostavka je da se teškoće sa opisivanjem aktuelnog profesionalnog stanja mogu teorijski lokalizovati isključivo kritičkim preispitivanjem referenci koje je utvrdio moderni pokret. „Razgradnja“ narativa putem stvaranja novih koji se udobnije smeštaju u aktuelno stanje ne može razrešiti diskurzivnu krizu, sveobuhvatniju i dublju od vidokruga profesionalne teorije i kritike. Problematizacija pozicije arhitektonskog modernizma odnosi se na demarkaciju figura identiteta koje su pogođene gubitkom istorijskog težišta, ali u spektralnom obliku još uvek upravljaju praksom.