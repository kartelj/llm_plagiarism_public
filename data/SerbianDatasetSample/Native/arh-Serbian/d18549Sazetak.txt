Ovaj rad predstavlja prilog proučavanju planskih aktivnosti i transformacijama urbanog pejzaža priobalja Beograda. Istraživanje polazi od analize inicijalnih ideja i zamisli o izgradnji priobalnih delova Beograda. Hronološka analiza planova i studija ukazuje na postepeni nastanak veoma različitih urbanih struktura kroz vreme i specifične prirodne uslove razuđene akvatorije na ušću dve reke Save i Dunava. Nasleđe i prirodni položaj grada koji nastaje i razvija se na uzvišenju beogradskog grebena, uslovili su dugu i uzbudljivu istoriju prostora osobenog urbanog pejzaža. Političke prilike kao i promene društvenih i ekonomskih uslova u sadejstvu sa brojnim ratovima učinili su transformacije urbanog pejzaža veoma dinamičnim. Odnos naselja prema vodi pratićemo kroz istrživanja geneze planiranja, od prvih poznatih planskih aktivnosti, od plana rekonstrukcije varoši u Šancu Emilijana Josimović 1867. Analiza prvih ideja o izgradnji novog dela grada na drugoj obali reke Save nalazi uporište u međunarodnom konkursu koji je sproveden 1922 godine sa ciljem pripreme za izradu Generalnog urbanističkog plana. Nove političke okolnosti koje nastaju posle drugog svetskog rata doprinele su nagloj izgradnji i razvoju novog dela grada na levoj obali Save kada je došlo do velike transformacije urbanog pejzaža od prirodnog ka urbanom. Nove urbanističke teorije donele su modernu arhitekturu u priobalje Beograda. Osamdeste godine dvadesetog veka sa promenom društveno političkih i ekonomskih prilika determinisale su drugačije vlasničke odnose što se odrazilo na planiranje prostora i arhitekturu. Pažnja je posvećena studijama Savskog amfiteatra kao resursa beogradskog priobalja. Neo- liberalne ekonomije u 21. veku nisu do sada ostvarile značajnije pomake u planskom koncipiranju prostora. Ova studija otvara pitanje na koji način možemo da afirmišemo problematiku priobalja Beograda imajući u vidu nasleđene različite koncepte dve obale.