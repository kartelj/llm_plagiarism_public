U doktorskoj disertaciji je istraživan proces pripreme, izrade i sprovođenja Generalnog plan Beograda iz 1923−24. godine. U tom cilju analiziran je uticaj predloga iznetih u projektima sa međunarodnog konkursa sprovedenog 1921−22. godine na sadržaj i koncept Generalnog plana, te izvršena komparacija ideja predviđenih Generalnim planom i ostvarenih rezultata, kroz sagledavanje uzroka koji su onemogućavali primenu plana. Kako bi se dobila šira slika, urbanističko planiranje i razvoj Beograda u periodu između dva svetska rata, kao prestonice Kraljevine Jugoslavije, sagledani su u kontekstu društvenih i ekonomskih prilika u novoformiranoj državi. Ispitujući ovaj važan period u razvoju grada, prepoznate su i objašnjene ključne faze u procesu izrade i sprovođenja Generalnog plana izrađenog 1923. i usvojenog 1924. godine. Korišćena je objavljena građa i literatura, kao i obimna neobjavljena građa sakupljena u domaćim i inostranim arhivima i srodnim institucijama, koja do danas nije bila predmet analiza i tumačenja u našoj sredini. Tako je, veliki broj dokumenata i originalnih planova po prvi put analiziran i prikazan u ovoj doktorskoj disertaciji. Projekti sa međunarodnog konkursa za uređenje i proširenje Beograda iz 1921−22. godiine, predstavljali su važnu osnovu za izradu Generalnog plana i značajno doprineli rešavanju nekih od njegovih ključnih tema. Beogradski konkurs je bio specifičan i po tome što su gotovo svi njegovi učesnici bili iz inostranstva. To je doprinelo da koncept i sadržina Generalnog plana budu pod direktnim uticajem savremene urbanističke teorije i prakse prisutne u planiranju evropskih gradova. Proučavanje programa Generalnog plana, kao i pratećih izveštaja, studija i grafičkih priloga izrađenih za različite teme i sektore, otkrilo je da je Generalni plan bio kompleksan dokument. Ovaj plan, uprkos nedostatcima koje je imao, po prvi put u istoriji urbanističkog planiranja Beograda, nudio je celovitu viziju modernog uređenja grada i razvoja gradskih struktura i sistema. Analiza uloga različitih aktera u procesu sprovođenja Generalnog plana – od državnih institucija i ekonomskih elita, preko Opštine grada Beograda i njenih službi, do stanovnika grada – pokazala je da mnogi od njih nisu poštovali odredbe ovog dokumenta. U nepoštovanju plana prednjačile su vladajuće elite i državne institucije. Komparativna analiza planiranog i ostvarenog u kasnijem periodu, do Drugog svetskog rata i u posleratnom dobu, pokazala je da najveći deo predviđenih namena, sadržaja i objekata nije realizovan u skladu sa usvojenim Generalnim planom. Značajna odstupanja od planiranih ideja i zamisli imala su dalekosežne posledice na regulaciju i ukupnu morfologiju grada. S druge strane, realizacije koje su sprovedene u duhu Generalnog plana danas predstavljaju jasno formirane i vredne gradske ambijente i celine. Ovim istraživanjem rasvetljavaju se neke od važnih nepoznanica i posledičnih pretpostavki o urbanističkom planiranju Beograda u međuratnom periodu. Koristeći zaboravljene i malo poznate izvore iz domaćih i inostranih institucija, ova doktorska disertacija doprinosi produbljivanju znanja o urbanističkom i arhitektonskom razvoju Beograda u prvoj polovini 20. veka i pruža mogućnost novih istraživanja u ovoj oblasti.