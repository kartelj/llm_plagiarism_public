Tema doktorske disertacije je uspostavljanje korelacije između društvenih i oblikovnih
faktora i arhitekture javnih objekata Prištine u razdoblju od 1945. do 1990. godine.
Naučni pristup u istraživanju usmeren je ka definisanju različitih društvenih i oblikovnih
faktora koji su direktno ili indirektno uticali na oblikovanje javnih objekata u Prištini
tokom ovog perioda. Da bismo mogli da razumemo arhitektonski duh jedne epohe,
treba prethodno razumeti društveni duh iste te epohe. U cilju ovoga, istraživanje je
orijentisano ka spoznavanju društvenih odnosa, njihovog razvoja i karakteristika, kako
bi se ustanovio i naučno potvrdio njihov uticaj na arhitekturu javnih objekata Prištine u
naznačenom periodu. To podrazumeva kritičku analizu društvenih prilika da bi se
ustanovilo kako i u kojoj meri su ove prilike uticale na arhitekturu javnih zgrada u
posleratnoj Prištini. Reperni objekti koji su oblikovali gradsku sliku Prištine tokom ovog
perioda su valorizavani, sistematizovani i upoređeni sa objektima iste namene iz istog
perioda u drugim gradovima tadašnje Jugoslavije i šire. Primenom nekolikih naučnih
metoda u odnosu na potrebe određenih faza, a u skladu sa određenim posebnim
ciljevima, utvrđivan je uticaj posleratnog socijalističkog društvenog uređenja i
ideologije na oblikovanje javnih objekata Prištine u razdoblju od 1945. do 1990.
godine. Izvršena je valorizacija kulturnog i arhitektonskog nasleđa i utvrđen njen uticaj
na arhitektonske pojave u socijalističkom gradu. Identifikovani su konkretni društveni
faktori koji su direktno uticali na oblikovanje javnih zgrada u gradu i na osnovu istih je
izvršeno grupisanje konkretnih objekata koji su nastali pod direktnim ili indirektnim
uticajem određenih faktora. Formulisan je metodološki pristup koji se može koristiti za
istraživanje objekata ostalih namena u Prištini u istom periodu.
Modernitet koji je promovisao novi društveni poredak o idealnom načinu život koji bi
trebalo da manifestuju građani „nove nacije“, gde arhitektura ima značajan uticaj, bio
je u direktnom sukobu sa tradicionalnim principima života većine stanovnika koji su
živeli u tadašnjoj Prištini, bez razlike na etničku i versku pripadnost. To je bio jedan od
bitnih razloga za neprihvatanje modernizma. Jer, ako grad prihvatimo kao pozornicu
gde se odvija svakodnevni život svakog njegovog stanovnika, onda su se njegovi
stanovnici u početku njegove modernizacije, čak i oni koji su prihvatili moderne
principe života kao „idealne“, ponašali slično kao porodica Apel u Žak Tatijevom
(Jacques Tati) filmu Moj stric (Mon Oncle) iz 1958. godine.
Govoreći o arhitekturi u vremenu obuhvaćenom ovom disertacijom nikako ne
pretendujemo da ovo istraživanje obuhvati celinu pojava, nego da skrene pažnju na
jednu potpuno neproučenu a veoma bitnu arhitektonsku epohu Prištine. To nas
obavezuje da ovoj temi pristupimo ozbiljno, naučno i bez bilo kakvih predrasuda, da
sagledamo pojave onakve kakve su u odnosu na vreme, ideologiju, kulturu i pre svega
na čovekov odnos prema ovoj arhitekturi. Nekima je ona strana, neki su duboko vezani
za nju, a nekima je još nedovoljno jasna, ali nikoga ne ostavlja ravnodušnim. Ona je tu,
među ljudima, i još uvek predstavlja srž i duh grada.