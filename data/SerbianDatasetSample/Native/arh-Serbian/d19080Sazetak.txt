Ideja ovog rada je da univerzalna značenja moderne arhitekture Beograda dovede u aktivnu vezu sa kontekstom i preispita njihove odnose sa društvenim identitetima kroz okular vizuelnih umetnosti, za šta je film bio adekvatan odabir. Rad polazi od pretpostavke da moderna arhitektura Beograda u društvenom (filmskom) kontekstu nije mimesis već model u proizvodnji značenja koji funkcioniše na osnovu znakova organizovanih u vizuelni jezik. Kako su značenja proizvedena u kulturi i istoriji, ona je izvor proizvodnje društvenog (politički motivisanog) znanja i njegove dinamičke strukture, jezička struktura, otvoreni tekst u društvenom i kulturnom polju koji, posredstvom moći, produktivnom mrežom koja prožima društvo, zastupa određeni sistem vrednosti, a kao jedan u sistemu političkih, kulturnih, naučnih, umetničkih tekstova, režima iskazivosti društvenog identiteta, formira arheologiju znanja. Nakon Drugog svetskog rata nova vlast u Jugoslaviji obećala je novi svet koji je trebalo da postane svet jednakosti i slobode - svet novog čoveka, do koga se, nakon sukoba sa SSSR-om 1948, i utemeljenja ideološke platforme u autentičnosti jugoslovenske revolucije, moglo stići socijalističkom izgradnjom i preobražajem društva kroz autentičan politički, ekonomski i kulturni program, nazvan jugoslovenski put. U trenutku obećanja institucionalizovana je i filmska industrija koja je, uprkos liberalizacijama, do kraja 1968, kada je ideološka platforma izmenjena, ostala u stanju produkcionog etatizma. Reprezentacija moderne arhitekture Beograda u jugoslovenskoj kinematografiji od 1945. do 1968. godine bila je deo sistema reprezentacije samoupravno socijalističkog identiteta kroz arhitekturu prikazanu na filmu (kroz emancipovani diskurs arhitekture upisan u neemancipovani diskurs filma), koji se gradio prikazivanjem sistema moderne arhitekture koji su mogli pripadati bilo kojoj od konfiguracija prema postojećim interpretativnim tradicijama, ali u konačnom broju predstava jugoslovenskog identiteta. Reprezentacija moderne arhitekture profilisala se kroz dve paradigme koje su funkcionisale istovremeno i zavisile su od znanja o samoupravljanju i socijalističkoj demokratiji, društveno-ekonomsko-kulturno-političkog konteksta i sistema moderne arhitekture (viđene kao društveni fenomen) koji je na filmu prikazan - paradigmu mitologizacije progresa koja je odgovarala konceptu znanja o samoupravnom socijalizmu kao autentičnoj modernizacijskoj tvorevini i paradigmu konstrukcije modernosti koja je zastupala znanje o samoupravnom socijalizmu koji neguje autentični Zeitgeist. Tumačenje sa stanovišta studija kulture ukazalo je na to da konfiguracije moderne arhitekture van njene fenomenologije nisu konfrontirane uobičajenim postavkama binarnih opozicija na kojima je većina interpretativnih tradicija zasnovana, već da služe ostvarenju kulturnih uloga i da su otvorena semiotička polja kojima jedna zajednica proizvodi poželjne predstave o sebi.