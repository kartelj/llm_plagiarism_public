Istraživanje je pozicionirano u okvirima discipline arhitektonskog projektovanja, s ciljem formiranja naučno zasnovanih projektantskih modela koji bi doprineli uvećanju rekreativnog kvaliteta napuštenih otvorenih javnih prostora. Ova ideja zasnovana je na pretpostavkama da je moguće uspostaviti relaciju između rekreativnog kvaliteta napuštenog otvorenog javnog prostora i arhitektonske intervencije, kao i da su doživljajni potencijali napuštenih prostora ključne vrednosti uvećanja njihovog rekreativnog kvaliteta. Pregled teorijskih dostignuća iz domena arhitekture i dodirnih disciplina, rezultirao je identifikacijom tri grupe specifičnih osobina napuštenih prostora - istorijska determinanta, prostorni karakter i lokalna prepoznatljivost. Ove osobine se u uslovima savremenog okruženja smatraju doživljajnim potencijalima. Pored toga istraživanje prepoznaje pojam rekreativnog kvaliteta kao ključnog faktora za promišljanje uloge arhitekture u integraciji napuštenih javnih prostora u svakodnevni život grada. Višestrukom analizom primera dobre prakse utvrđuje se uloga arhitektonske intervencije u kreiranju rekreativnih situacija, raščlanjavanjem procesa projektovanja na korake i odluke. Sistematizacijom rezultata analize, prepoznaju se specifične grupe arhitektonskih intervencija u relaciji sa doživljajnim potencijalima napuštenih prostora. Na ovaj način formira se model, kao set smernica u projektovanju, zasnovanih na doživljajnim potencijalima napuštenih prostora kao nosiocima autentičnih arhitektonskih koncepata. Rad sa jedne strane doprinosi nadogradnji znanja u polju teorije arhitektonskog projektovanja, definisanjem modela prostorno-programskih konstelacija u svrhu povećanja rekreativnog kvaliteta. Sa druge strane, praktični doprinos odnosi se na unapređenje metodologije procesa projektovanja i proširenje domena projektantskog delovanja u okviru otvorenih javnih prostora, kao i u postupku transformacije napuštenih prostora.