U ovoj disertaciji su izučavani pomeranje tla i natpritisak vazdušnog udara koji su prouzrokovani miniranjem, kao i njihovi uticaji na okolne objekte (kuće, domaćinstva), u površinskim kopovima krečnjačkog kamenog agregata. Krečnjak je odabran kao reprezentativna stena za ispitivanje vibracija tla, budući da je to najrasprostranjeniji tip stene u Srbiji i da se najčešće koristi u građevinske svrhe. Takođe, na krečnjaku je urađeno mnogo eksperimentalnih istraživanja potresa prouzrokovanih miniranjem. Prilikom izvođenja redovnih radova na miniranju u kamenolomima krečnjaka merene su brzine oscilovanja tla u blizini okolnih objekata. Uticaji potresa izazavanih miniranjem, u skladu sa postojećom zakonskom regulativom i inženjerskom praksom, procenjeni su korišćenjem konvencionalnih prediktora. Tačnost (pouzdanost) predviđanja korišćenjem konvencionalnih prediktora procenjena je u odnosu na zabeleženu maksimalnu brzinu oscilovanja tla. Kao rezultat istraživanja predložen je novi model za procenu uticaja korišćenjem veštačkih neuronskih mreža sa tri glavne ulazne jedinice (ukupno eksplozivno punjenje, maksimalno punjenje po intervalu usporenja paljenja eksploziva i rastojanje od mesta miniranja do mernog mesta), sa jednim skrivenim slojem i jednim izlazom (maksimalnom brzinom oscilovanja tla). Uticaj na postojeće objekte procenjen je poređenjem maksimalnih brzina oscilovanja sa vrednostima definisanim postojećim vibracionim standardima. Radi detaljnije procene stvarnih uticaja potresa izazvanih miniranjem na okolne kuće izvršena je numerička analiza naprezanja i deformacija u elementima konstrukcije ovih objekata. Ovaj postupak predstavlja nestandardnu metodu u analizi uticaja od miniranja na arhitektonske objekte. Ponašanje okolnih objekata pod dejstvom potresa od miniranja modelovano je metodom konačnih elemenata korišćenjem akademskih i komercijalnih softverskih paketa. Registrovani vremenski zapisi iskorišćeni su za direktnu dinamičku analizu objekata u okolini mesta miniranja. Rezultati dobijeni ovim postupkom pokazuju koji su elementi najopterećeniji i na kojim mestima se mogu očekivati pojave prvih oštećenja. Ta mesta, kao mesta pojave prvih potencijalnih oštećenja, moraju biti predmet posebne pažnje tokom izvođenja miniranja. Rezultati analize okolnih objekata pokazali su da su naprezanja i deformacije od izvedenih miniranja znatno manja od dozvoljenih, što je i očekivano za miniranja izvedena prema važećim standardima. Sa ciljem da se utvrdi uticaj potresa od miniranja na tipske arhitektonske objekte izvršena je analiza nekoliko karakterističnih tipova zidanih i armiranobetonskih objekata korišćenjem registrovanih vremenskih zapisa. Rezultati su pokazali da su naprezanja i deformacije analiziranih tipova objekata, za uticaje registrovane na mernim mestima, manji od dozvoljenih. Dodatnom analizom utvrđena su rastojanja i količine eksploziva koji mogu da izazovu oštećenja. Na taj način, primenom ovog postupka, moguće je utvrditi bezbedna rastojanja od mesta miniranja, a za različite tipove arhitektonskih objekata.