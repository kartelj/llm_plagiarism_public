Predmet rada je proučavanje arhitekture rimokatoličkih crkava građenih u periodu od 1699. do 1939. godine na području Vojvodine. U vremenima koja su usledila po završetku austro-turskih ratova i konačnog prestanka dominacije Otomanske imperije na prostoru Habsburške monarhije (1745- 1918, odnosno carevine Austrije od 1804. i Austro-Ugarske monarhističke unije od 1867), sa potpisivanjem Karlovačkog (1699) i Požarevačkog mira (1718), stvoreni su uslovi za obnovu južnih Ugarskih oblasti. Vreme društvenog i ekonomskog prosperiteta, koji je trajao sve do izbijanja Prvog svetskog rata, stvorilo je uslove za sveobuhvatnu ekspanziju graditeljskih aktivnosti. Kontinuitet izgradnje sakralnih građevina državno dominantne rimokatoličke konfesije, može se pratiti i nakon ovog perioda, sve do izbijanja Drugog svetskog rata (1939.). Tokom skoro dva i po veka izgrađen je na području Vojvodine 231 rimokatolički sakralni objekat, od čega 3 katedralna hrama, 184 župne crkve i 44 zavetne, porodične ili grobljanske kapele, u 166 vojvođanskih gradova i sela. Proučavanje prostornog koncepta i odnosa funkcije i forme ovih objekata, poreklo i tipologija arhitektonskih oblika, trasiranje uticaja iz centara srednje Evrope i neposrednog okruženja i naučno argumentovano utvrđivanje i objašnjavanje načina na koji se diskurzivna kulturološka, društveno-politička i religiozna klima manifestovala u arhitekturi proučavanih crkvenih građevina, osnovni su problemi na koje je istraživanje fokusirano. Teorijski okvir istraživanju predstavlja fenomen savremene, dominantne državne kulturne politike – diskurs oficijelne kulture, umetnosti i arhitekture monarhije (Austrije i Austro-Ugarske) sa jedne strane, i hrišćanske teologije, simbolike i liturgijskih paradigmi kao odrednica arhitektonskog bogoslužbenog IV prostora sa druge. Definisanju opštih teorijskih znanja prethodio je kompleksan istraživački proces (22 arhiva i muzeja u 6 zemalja) i obimna analiza informacija o predmetu istraživanja (korišćena i referentna literatura obuhvata 414 bibliografke jedinice i 88 jedinica objavljenih izvora, evidencije arhivske građe i šematizama). U periodu od tri godine za većinu proučavanih objekata (162) urađena je kompletna fotodokumentacija enterijera i eksterijera i delimična tehnička dokumentacija postojećeg stanja. Proučavanjem velikog broja primera i njihovom procenom iz ugla različitih vrednosnih aspekata izvojili su se uzorni / reprezentativni objekti, na šta je pored formalih odlika arhitekture, arhitektonskog izraza, stila i istorijskog značaja, uticala i uloga objekta u okvirima urbanog profila naselja u kome je hram izgrađen i uloga objekta u okvirima crkvene organizacije. Kao konačni rezultat istraživačkog postupka urađena je, kroz sagledavanje procesa razvoja crkvenih građevina, tipološka sistematizacija istraživanih objekata, prema specifičnostima prostornog koncepta i drugih formalnih odlika arhitekture, kao i odnosa građevine sa njenim neposrednim i širim okruženjem, u sedam osnovnih tipoloških grupa. Konstatovano je da su ključni faktori koji određuju tip: a) razvoj plana, kao rezultat unutrašnje funkcionalne organizacije prostora, b) upotreba konstrukcije u funkciji oblikovanja unutrašnjeg prostora, c) arhitektonska kompozicija masa koja određuje spoljni volumen i d) društvena klima i urbani kontekstualni faktori. Arhitektonski jezik enterijera i eksterijera, koji su određeni vladajućim stilom u arhitekturi, nisu od presudnog značaja za sistematizaicju arhitektonskih tipova, ali dominacija određenih stilova u pojedinim vremenskim periodima određuje ne samo primenu stilsko-dekorativnog programa nego i budući karakter unutrašnjeg prostora. Odnos građevine prema širem okruženju ima velikog značaja kod proučavanja načina i tokova prenošenja uticaja i omogućava da se geografski omeđe i trasiraju glavne promene u istraživanom periodu. Primenjeni matrični metod, koji uključjue V analizu svakog proučavanog objekta po osnovu osam utvrđenih kriterijuma u celosti je potvrdio postavljenu hipotezeu da se istraživanjem prostornog koncepta rimokatoličkih crkava podignutih u periodu 18, 19. i prvih decenija 20. veka (1699-1939) na području Vojvodine može se pratiti evolucija u shvatanju organizacije prostornog rešenja crkvene građevine i vladajućih stilskih vrednosti tokom posmatrnog perioda.