Sve veća zastupljenost arhitektonskih objekata kompleksnih formi, primena zakrivljenog stakla, stakla kao konstruktivnog materijala, kao i zahtevi za većom transparentnošću omotača, navode na potrebu za kompleksnom analizom elemenata staklenog omotača geometrijski kompleksnih formi, posebno zakrivljenog stakla. Predmet doktorske disertacije predstavlja istraživanje potencijala i ograničenja primene (zakrivljenog) stakla u materijalizaciji omotača arhitektonskih objekata geometrijski kompleksne forme, s ciljem ostvarivanja oblikovno raznovrsnih i ekonomski prihvatljivih rešenja, fizički i tehnički odgovarajućih performansi omotača, takođe uzimajući u obzir energetske i u izvesnoj meri, konstruktivne karakteristike. Polazište rada predstavlja analiza uloge arhitektonske geometrije u projektovanju staklenog omotača kao i analiza tipološki različitih studija slučaja uz ustanovljenje tipologije geometrijski kompleksnih formi staklenih omotača/konstrukcija i geometrije staklenih elemenata koji su dalje u radu korišćeni i analizirani. U istraživanju je primenjen metod ankete s ciljem identifikovanja elemenata procesa projektovanja i konstrukcije geometrijski kompleksnog staklenog omotača, nakon čega je pristupljeno izradi mape procesa koju su verifikovali glavni učesnici u procesu, što predstavlja glavni doprinos ovog istraživanja. Detaljnom studijom kreiranih hipotetičkih modela istražena je geometrija forme i materijalizacije pojedinačnih panela kao i celog staklenog omotača na kome je primenjeno zakrivljeno staklo. Sagledane su vizuelno- oblikovne i tehnološko-ekonomske karakteristike hipotetičkih modela omotača na osnovu prethodno definisanih kriterijuma radi određivanja potencijala i ograničenja primene stakla. Izvršena je komparativna analiza dobijenih rezultata uz odgovarajući komentar i definisane su preporuke za materijalizaciju staklenog omotača primenom zakrivljenog stakla.