Geodezijska kupola pripada široj grupi poliedarskih kupolastih struktura. Njenu strukturu čini triangulisana mreža štapova, koja, zajedno sa sfernom formom, čini osnovu njene krutosti i stabilnosti. S druge strane, poliedarska kupolasta struktura sa stranama koje nisu u obliku trougla, može biti stabilna ukoliko je formirana od površinskih konstruktivnih elemenata ili od takvih konstruktivnih sklopova linijskih elemenata, koji njenim stranama obezbeđuju stabilan i nedeformabilan oblik. U tom kontekstu, oblikovanje strana poliedarske kupole svodi se na generisanje konstruktivnog sklopa koji je stabilan u svojoj ravni. Razmatran konstruktivni sklop formiran je od krutih štapova i mekih zatega, postavljenih u dva pojasa i razdvojenih razupiračem. Promenom dužine razupirača formirani konstruktivni sklop se prednapreže, čime mu se, pored već evidentne stabilnosti, obezbeđuje i potrebna krutost. Navedeni konstruktivni sklop predstavlja funkcionalni element, koji može biti proizveden u uslovima industrijske proizvodnje, čime se postiže veća preciznost i kvalitet u njegovoj izradi i koji može biti racionalan u gradnji kupolastih struktura. Dalja racionalizacija primene funkcionalnih elemenata u gradnji poliedarskih struktura omogućena je transformacijom njene geometrije. Poliedarska struktura, formirana od funkcionalnih elemenata, zahteva definisanje posebnih principa oblikovanja i funkcionalne organizacije. Geometrija poliedarske kupolaste strukture se može generisati II multiplikacijom jednog poligona ili grupe poligona, oko drugog. Različiti oblici i kombinacije navedenih poligona mogu generisati različitu geometriju poliedarskih kupola. Generisanje geometrije poliedarskih kupola omogućeno je analizom dosadašnjeg fonda saznanja iz oblasti generisanja oblika (teselacije euklidske ravni) i tela-poliedara, pravilnim poligonima. Time je postavljena osnova za dalja istraživanja i proširenje klasifikacije na poliedarske kupole nepravilne forme. Izvršena klasifikacija poliedarskih kupola, osim geometrijskih principa oblikovanja, mora ispuniti i statičko-konstruktivne principe oblikovanja takvih struktura, što vodi ka unapređenju procesa planiranja i realizacije racionalnih kupolastih struktura, uz istovremeno bolje iskorišćenje resursa. Rezultati istraživanja pokazuju da se može formirati vrlo racionalna poliedarska kupolasta struktura od prednapregnutih funkcionalnih elemenata, čiji su konturni štapovi od drveta. Osnovne prednosti ovako formirane strukture su mali utrošak materijala, jednostavan sistem međusobnih veza funkcionalnih elemenata, nezavisno određivanje visine i raspona kupolaste strukture, formiranje oslonačke konstrukcije jednostavne geometrije i tako dalje.