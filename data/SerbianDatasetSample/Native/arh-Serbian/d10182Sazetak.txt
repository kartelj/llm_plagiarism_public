Predmet ovog istraživanja je analiza principa projektovanja konstrukcija zasnovanih na primeni ferocementa u okviru integrisanog pristupa projektovanju i vrednovanju ostvarenih rezultata. Predmetna analiza se vrši u skladu sa istraživačkim pitanjem: Po kojim principima treba projektovati konstrukcije zasnovane na primeni ferocementa da bi se omogućilo postizanje ekološkog kvaliteta zgrada koji je u skladu sa preporukama za održivi razvoj građenja? Osnovni cilj istraživanja je uspostavljanje teorijske osnove metodološkog koncepta integrisanog projektovanja konstrukcija, u okviru integrisanog pristupa projektovanju i vrednovanju zgrada, u funkciji ostvarenja ekološkog kvaliteta zgrada. Uži cilj istraživanja je uspostavljanje teorijsko-metodološke osnove projektovanja i vrednovanja konstruktivnih materijala u okviru integrisanog pristupa projektovanju zgrada. Istraživanje polazi od pretpostavke da integrisano projektovanje konstrukcija zasnovanih na primeni ferocementa omogućava postizanje ekološkog kvaliteta zgrada koji je u skladu sa preporukama za održivi razvoj građenja, koje se tiču „redukovanja negativnih uticaja na životnu sredinu i potrošnje resursa usled izgradnje, upotrebe i razgradnje izgrađenih kapaciteta, uz istovremen porast kvaliteta života i zdravlja i sigurnosti u izgrađenom okruženju“.1 U okviru istraživanja, ispitivanje principa integrisanog projektovanja konstrukcija u okviru integrisanog pristupa projektovanju i vrednovanju zgrada je primarno zasnovano na metodološkim principima teorije sistema.2 Reč je o metodološkom i konceptualnom aparatu za shvatanje i naučno uobličavanje problema sistema-zgrada. U prvom segmentu istraživanja ispitivan je pojam ekološkog kvaliteta zgrade. Polazište za istraživanje ovog pojma je humana ekologija. Za granicu 1 Working Group for Sustainable Construction, An agenda for sustainable construction in Europe, 11. 2 Ludwig Bertalanffy, General System theory: Foundations, Development, Application (New York: George Braziller, 1976). I sistema kome se pripisuje ekološki kvalitet je uzeta zgrada. Za vremenski okvir tokom koga se procenjuje ekološki kvalitet zgrade je uzet životni ciklus.3 Ekološki kvalitet zgrade je u okviru istraživanja definisan kao nivo do koga performanse zgrade zadovoljavaju potrebe i očekivanja njenih korisnika, a koje se odnose na socijalne i ekonomske dobrobiti ostvarene uz istovremenu zaštitu i unapređenje životne sredine tokom životnog ciklusa zgrade. Nakon kritičke analize postojećih sistema za procenu kvaliteta zgrada u kontekstu održivosti, kao i analize evropskih standarda vezanih za održivu izgradnju, u okviru istraživanja su predloženi indikatori za integralnu procenu ekološkog kvaliteta zgrade, razvrstani po međusobno povezanim i uslovljenim kriterijumima održivosti u tri grupe: indikatori u okviru kriterijuma zaštite životne sredine, indikatori u okviru kriterijuma socijalnih dobrobiti i indikatori u okviru kriterijuma ekonomskih dobrobiti. Indikatori ekološkog kvaliteta zgrada, pored toga što su osnov za integralnu procenu kvaliteta projektovanih rešenja, preko kvantitativne i kvalitativne procene nivoa projektovanih i postignutih performansi, u okviru istraživanja su uzeti kao osnov za uspostavljanje integrisanih projektnih ciljeva. Integrisanih projektni ciljevi postaju osnov za analizu principa integrisanog projektovanja konstrukcija u funkciji ostvarenja ekološkog kvaliteta zgrada. U drugom segmentu istraživanja ispitivani su principi projektovanja konstrukcija zgrada u skladu sa integrisanim projektnim ciljevima. Prvobitno je ispitivano integrisano projektovanje zgrada, zasnovano na ciljanim integrisanim performansama zgrada tokom njihovog životnog ciklusa. Ovaj vid projektovanja zgrada je definisan kao projektovanje čiji su ishod zgrade koje uspešno izvode svoju funkciju, u skladu sa svim aspektima održivosti: socijalnim, ekonomskim i aspektima zaštite životne sredine. Zatim su ispitivani principi projektovanja konstrukcije prema zahtevima kojima treba da udovolji zgrada kao celina, odnosno projektovanje konstrukcije zasnovano na ciljanim integrisanim performansama zgrade tokom njenog životnog ciklusa. Ovaj vid projektovanja konstrukcija, definisan kao integrisano projektovanje konstrukcija, zasnovan je na sistemskom pristupu, u okviru koga se konstrukcija zgrade posmatra kao funkcionalna jedinica, odnosno kao podsistem zgrade, čije je ponašanje usmereno ka cilju 3 European Committee for Standardization, EN 15978:2011. II sistema-zgrade - ekološkom kvalitetu. U ovom procesu konstrukcija se ne može razumeti, a time i vrednovati, bez razumevanja njene veze sa specifičnom funkcijom arhitektonskog prostora. Vrednuje se doprinos konstrukcije performansama zgrade čiji je sastavni deo, tokom životnog ciklusa. Reč je o procesu projektovanja u kome se koncepti vrednuju kroz agregaciju činjeničnih i vrednosnih sudova, u skladu sa integrisanim kriterijumima, odnosno kvantitativnim i kvalitativnim indikatorima ekološkog kvaliteta zgrada. Nakon spoznavanja mogućih oblika povezanosti i zavisnosti podsistema zgrade, konstrukcije i konstruktivnih materijala, odnosno ponašanja ovih podsistema usmerenih ka postizanju cilja sistema-zgrade – ekološkog kvaliteta, u okviru istraživanja su izvedeni kriterijumi za integrisano projektovanje i vrednovanje konstrukcija zasnovani na ciljanim integrisanim performansama zgrade tokom njenog životnog ciklusa, u funkciji ostvarenja ekološkog kvaliteta zgrada. Izvedeni kriterijumi tiču se smanjenja štetnih emisija u vazduh, vodu i zemljište, kao i povećanja efikasnosti korišćenja resursa, odnosno smanjenja intenziteta njihovog korišćenja, kao i realizacije arhitektonskih prostora koji doprinose kvalitetu života ljudi, odnosno životnom zadovoljstvu, kroz očuvanje i unapređenje njihovog zdravlja, podsticanje osećaja sigurnosti, ugodnosti i sklada sa životnim okruženjem. U trećem segmentu istraživanja ispitivani su principi projektovanja ferocementa i konstrukcija zasnovanih na njegovoj primeni, u skladu sa kriterijumima za integrisano projektovanje i vrednovanje konstrukcija zgrada, kao i ekološki efekti primene ovog kompozitnog materijala u sklopu konstrukcija, prema kriterijumu zaštite životne sredine tokom životnog ciklusa zgrade i prema kriterijumu socijalnih dobrobiti tokom faze upotrebe zgrade. Ferocement, kao kompozitni materijal, je razmatran kao podsistem konstrukcije zgrade. Njegovo projektovanje je analizirano kroz odnose i veze sa podsistemom višeg reda- konstrukcijom zgrade i sistemom-zgradom, kao i kroz njegovo ponašanje usmereno ka postizanju cilja sistema-zgrade - ekološkog kvaliteta. Istraživanjem su produbljeni i prošireni projektantski „alati za definisanje svojstava i korišćenje ferocementa“.4 Stvorena je saznajna osnova projektovanja i vrednovanja 4 Komisija za standarde iz oblasti Betonskih konstrukcija, Tehnička preporuka za ferocement, 2. III ferocementa i konstrukcija zasnovanih na njegovoj primeni, u okviru integrisanog pristupa projektovanju zgrada. Istraživanjem je proverena i potvrđena polazna hipoteza po kojoj integrisano projektovanje konstrukcija zasnovanih na primeni ferocementa omogućava postizanje ekološkog kvaliteta zgrada koji je u skladu sa preporukama za održivi razvoj građenja. Istraživanje je pokazalo da novi “usloviž projektovanja zgrada, koji prema Zakonu o planiranju i izgradnji Republike Srbije treba da „obezbede održivu gradnju“ ("Sl. glasnik RS", br. 72/2009, 81/2009 - ispr., 64/2010 - odluka US, 24/2011, 121/2012, 42/2013 - odluka US i 50/2013 - odluka US, član 2), pre svega treba da se zasnivaju na integraciji projektnih ciljeva, kao i na integralnoj proceni kvaliteta projektovanih rešenja tokom životnog ciklusa, u skladu sa kvantitativnim i kvalitativnim indikatorima ekološkog kvaliteta zgrada. Projektovanje ekološki prihvatljivih rešenja treba da bude zasnovano na strategijama istraživanja koje prelaze granice disciplina, kako bi se mogli spoznati odnosi i veze između podsistema zgrade, konstrukcije i konstruktivnih materijala, kao i kako bi moglo biti spoznato ponašanje ovih podsistema usmereno ka postizanju cilja sistema-zgrade - ekološkog kvaliteta. U pitanju je sistemski pristup koji za svoj rezultat u praktičnoj operacionalizaciji ima koncipiranje sistema-zgrada različitih odnosa i veza između podsistema, konstrukcije i konstruktivnih materijala, odnosno koncipiranje zgrada različitih kvantitativnih i kvalitativnih svojstva, sa jednim zajedničkim višim svojstvom – ekološkim kvalitetom.