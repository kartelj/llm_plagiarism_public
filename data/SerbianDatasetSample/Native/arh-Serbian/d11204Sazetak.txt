Praksa rešavanja pitanja stanovanja socijalno ugroženih Roma proces je u nastajanju interakcijom teorijskog i praktičnog, postavljenim izvan projektantske struke u konceptu savremenog društva kao kulturno pluralnog. Nepoznanice o načinu stanovanja Roma uzrokuju nedostatak metoda i tehnika za izbor i razvoj projektovanja adekvatnog stanovanja. Namera rada je da, u ključu produbljivanja saznanja o stanovanju Roma, pokaže da nekoliko međusobno uslovljenih osnovnih karakteristika funkcionalne organizacije romske zajednice zasnovane pod uticajem načela Romanipena predstavljaju etos formiranja prostornih struktura i realizacija načina građenja u neplanski nastalim i razvijanim romskim naseljima u Beogradu. Rad najpre polazi od šireg tumačenja teritorijalizacije izraženog u stavu da između prostornog i društvenog nivoa u romskim naseljima postoji relacija koja omogućava razumevanje onoga šta ta kulturna grupa proizvodi u prostoru. Prostorne strukture romskih naselja nastale su bez uticaja struke i predstavljaju kvalitet koji je proistekao iz potreba funkcionalne organizacije zajednice i odvijanja aktivnosti svakodnevnog života kojim dominira kolektivni životni stil zasnovan na konkretnim načelima Romanipena. Predmet rada usmeren je na prepoznavanje prostornog izražavanja dva stepena kolektiviteta beogradskih Roma – porodice i zajednice – u odabranim naseljima koja prema svojoj unutarnaseljskoj strukturi predstavljaju reprezentativan uzorak. Dalji razvoj rada odnosi se na uporednu analizu rezultata istraživanja – u formi utvrđenih i sistematizovanih karaktera fizičke strukture – sa preliminarnim okvirom mogućnosti koje propisuju postojeća i važeća dokumenta kako bi se naučno opisane činjenice o romskom stanovanju izrazile i klasifikovale u upotrebnu bazu programskih načela koja omogućava praktične projektantske odgovore u različitim strategijama primene. Doprinos rada ogleda se najpre u osvetljavanju činjenice da romski mikroenvajronment nudi pravac sopstvene šanse za učestvovanjem u stvaranju savremene građene sredine. Definisanje programskih načela ovom procedurom postiže dvostruki efekat: najpre upućuje u arhitektonsko i urbanističko projektovanje uslova za način života koji je Romima prihvatljiv, a potom i omogućava projektantsku aktualizaciju strateških principa rešavanja stanovanja socijalno ugroženih Roma, a metodološki i drugih kulturno različitih grupa.