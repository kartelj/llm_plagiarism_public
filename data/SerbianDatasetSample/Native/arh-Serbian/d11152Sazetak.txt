Ovo istraživanje je objedinilo nekoliko sinematičkih aspekata i ponudilo jedan mogući način posmatranja fenomena urbanog prostora kroz sinematički objektiv. Rezultat je testiranja i verifikacije sinematičkog aspekta arhitekture u konekciji sa istraživanjem arhitektonskog projektovanja. Osim što obezbeđuje suštinski doprinos savremenoj teoriji arhitekture i urbanih praksi kroz postavku okvira budućih istraživanja, ova disertacija predstavlja kritiku tradicionalnih teorija u nastojanju da odgovori na urgenatna pitanja istraživača o novim načinima povezivanja teorijskih i praktičnih stanovišta. Uspostavljeni istraživački okvir, pre svega, obezbeđuje fleksibilnost u radu na operativnoj funkciji sinematičkog aspekta arhitekture u teorijskom okviru savremenog koncepta metodologije arhitektonskog projektovanja. U radu sa vizuelnim komponentama urbanog okruženja, koje kasnije prerasta u nekoliko aspekata dejstva vizuelno-imaginativnih otkrića filmskih režisera na promenu prostornih koncepcija, ovo istraživanje prevazilazi tradicionalni pogled na arhitekturu imenujući je umetnošću – umetnošću oblikovanja prostora. U ovom kontekstu i uspostavljenoj relaciji sa filmom već od prvih koraka tehnologije pokretne slike sa početka XX veka, pokrenuto je preispitivanje perceptivnih načela, iskustva arhitektonskog prostora, i otvorena relacija koncepta kretanja prema arhitektonskim i filmskim elementima i principima projektovanja. U tom okviru kroz koji arhitektura, poput svake druge umetnosti, usvaja sopstvenu vrednost i odnos prema svetu vizuelno– imaginativnom manipulacijom prostora, percepcije, programa i vizuelnosti, pokazuje na koji način dejstvo filma utiče na transformaciju arhitektonskih koncepcija prostora u sinematički događaj. Bavljenje vizuelno-imaginativnim otkrićima filmskih režisera i arhitekata i istraživanje percepcije prostora je u žiži interesovanja istraživača i čini didaktičko–edukativni motivator i inicijator preosmišljavanja arhitektonske prakse koji se predlaže u radu. Prostorni kontekst sinematičke premise arhitekture istražen je u uslovima u kojima aktuelne promene u savremenom arhitektonskom diskursu možemo pratiti poravnanjem odnosa arhitekture i filma sa njihovim metodološkim i didaktičkim pristupima. Njihov odnos je pridružen aktuelnom stanju savremenog arhitektonskog diskursa označenog konceptima kretanja, transformabilnosti, te manifesnosti ovih pojava. Interpretacijom ovih fenomena kroz arhitektonske koncepte uslovljeno je pokretanje inovativnih pristupa arhitektonskom projektovanju. Nakon dokazivanja sinematičke premise arhitekture koje je obezbedilo generalne zaključke o odnosu dveju disciplina i o potencijalnim inovacijama u teorijsko-metodološkom okviru arhitektonskog projektovanja, ovo istraživanje je ostvarilo značajne rezultate kroz mogućnosti unapređenja i nadgradnje utvrđenih vrednosti urbanih praksi – precizno, proširenja Kalenove urbane strategije. Mogućnost proširenja Kalenove urbane studije kroz sinematički aspekt pronađena je u oblikovanju elemenata i operabilnih principa mobilizovanih kroz koncept serijske vizije. Tada tvrdim da, vođen vizuelnom percepcijom i spoljnim konceptima izvučenim iz umetnosti, teorije arhitekture i sinematike, scenario prostornog razvoja događaja, dispozicije programiranih kretanja i aktivnosti, može da se unapredi i kontroliše kroz metodologiju arhitektonskog projektovanja gradeći na postavljenim strategijama serijske vizije. Kompleksnost koju zahteva dokazivanje navedene premise uticala je na razlaganje postupka u faze koje se temelje na interdisciplinarnom povezivanju i praćenju uticaja aktuelnih promena u savremenom arhitektonskom diskursu na transformisanje arhitektonskih koncepcija prostora. Eksperimenti izvedeni teorijskim povezivanjem Kalenovih načela i sinematičkih principa imaju povratnu ulogu da omoguće primenu identifikovanog znanja kroz savremeni koncept metodologije arhitektonskog projektovanja. U prvom delu istraživanja, pristupljeno je kontekstualizaciji konceptualnog istraživačkog okvira radi pozicioniranja istraživačkog modela u kojem je moguće tumačiti uticaj filma i sinematičke prakse na arhitektonsku. Teorijsko-istorijski pregled kroz modernizam i postmodernizam obezbedio je sagledavanje filma kao kritičkog izvora arhitektonskih koncepcija prostora, dok su rezultati izvedenih intervjua obezbedili fundamentalno polazište tumačenja postupka rada filmskog režisera sa elaboracijom ovog uticaja na postupke karakteristične za arhitektonsku praksu. Ukazivanjem na nerazdvojivost dveju disciplina instrumentalizacijom vizuelnih fenomena koji ih povezuju, diskutovano je da arhitektonski i urbani prostori mogu imati sinematičke kvalitete koji nisu očigledni u svakodnevnoj pasivnoj percepciji urbanih prostora. Zbog kompleksnosti ovog fenomena, bilo je neophodno razumeti šta je u biti priroda arhitektonskog prostora identifikovanog iz sinematičkog ugla posmatranja, te je pristupljeno teorijskoj identifikaciji osnovnih sinematičkih koncepata i kvaliteta arhitektonskog prostora. U drugom delu disertacije, fokus je na tome kako identifikovano znanje možemo primeniti kroz metodologiju arhitektonskog projektovanja i koja je njegova teorijska implikacija u savremenom arhitektonskom diskursu kada učestvuje u premošćavanju nedovoljne povezanosti teorije i prakse. Otuda su izvedena eksperimentalna teorijska povezivanja utvrđenih sinematičkih principa sa fundamentalnim teorijskim postulatima Kalenove urbane studije. U tom postupku, izdvojeni su modeli operacionalizacije koji čine radne metode arhitektonskog oblikovanja izvedene iz različitih povezivanja teorijskih postulata u sinematičkoj perspektivi i primenjene na izabranim prostornim i operativnim uređajima. Zatim je pristupljeno adaptaciji modela operacionalizacije sa ciljem da pronađu praktičnu primenu u procesu projektovanja. Evaluacijom rezultata eksperimenta na usvojenom inovatinom operativnom uređaju praksa hodanja i sinematičko kreiranje slika, stiču se uslovi za proveru sinematičke premise arhitekture u trećem delu disertacije. Naime, u zaključnom delu disertacije izveden je eksperiment koji problematiku tranzitiranja ka sinematičkom modelu istraživanja rasklapa u utvrđenom interdisciplinarnom okviru. Interdisciplinarni okvir za izvođenje eksperimenta je omogućio otkrivanje specifičnog polja umetničkih implikacija u arhitekturi, i pokazan je kroz primenu sinematičkih uređaja na problemima interpretacije i apstrakcije. U tom okviru i u kontekstu „projektovanja kao istraživanja“, istraženi su načini, mogućnosti i dejstvo primene filmske strategije montaže i tehnike rez na konceptualno promišljanje arhitektonskih prostornih koncepcija. Kroz studiju slučaja “Key of the Game - The Conquest of Belgrade Fortress“, ispitani su utvrđeni operativni i prostorni uređaji, instrumenti i alati arhitektonskog projektovanja, koji uređuju koncept, strukturu i integritet arhitektonskog entiteta, posmatranog kroz sinematički objektiv. Poglavlje je zaključeno metodičkim tranzitiranjem između arhitektonske teorije, filma i prakse arhitektonskog projektovanja, ka uspostavljanju koncepta istraživanja i prirode znanja uspostavljenog u relaciji sa umetničkim eksperimentom u arhitekturi. Nakon izvedenih rezultata, verifikovanje osnovne premise ovog istraživanja da savremeni koncept arhitektonskog projektovanja u svojoj osnovi zahteva „otvoreni“ pristup, zaokruženo je integracijom Fukoovog metoda i ponudom Scenarija projektovanja kroz parametre uspostavljanja nove istraživačke paradigme u arhitekturi. Nasuprot istraživanjima koja se širom Evrope i sveta razvijaju kroz tumačenje reprezentacije arhitekture na filmu, ovo istraživanje je ponudilo perspektivu koja do sada nije razmatrana u domaćim i inostranim naučnim radovima. Razlika u odnosu na prethodna i aktuelna istraživanja leži u celovitoj analizi koja počinje ispitivanjem mogućnosti primene osnovnih strategija i tehnika filmske režije u arhitekturi. Ova pitanja zatim pokreću ključne teorijsko-praktične pozicije kroz koje povezuju oblasti arhitekture, filma i sinematičke prakse, prepoznaju sinematičke efekte u osnovi kvaliteta arhitektonskih prostora i sinematičke koncepte, identifikuju osnovne sinematičke principe, i po prvi put definišu mogućnost implementacije ostvarenih rezultata kroz arhitektonsko projektovanje u poststrukturalističkoj perspektivi postmodernog diskurzivnog okruženja do danas. Ovakva razlika proizašla je iz postavljenog cilja na samom početku istraživanja, koji se odnosi na konstruisanje analize kreativne faze stvaranja i rasklapanja složenog procesa konceptualizacije arhitektonskog rešenja. U tom smislu, otvoreno je pitanje kako su konceptualni elementi filmske strategije montaže i tehnike editing korišćeni kao metodološki alat za proveru sinematičke premise arhitekture kroz fundamentalne elemente koncepta metodologije arhitektonskog projektovanja. Postavljene hipoteze nisu uslovile razvoj istraživanja u smeru prikaza i tvorbe arhitektonskih elemenata filmskih scena kroz elemente projektovanja koji podržavaju simulaciju realnosti analognu onoj u filmskoj sceni (predmet istraživanja koja se izvode u evropskim i svetskim istraživačkim institutima), već u smislu definisanja uticaja postupka filmske produkcije na postupke karakteristične za arhitektonsku praksu kroz paralele filmskih funkcija sa arhitektonskim (npr. funkcija otkrivanja, zavisnost od konteksta, kontinuitet, vizije / prevođenje spoljnog sveta, itd.). Istraživanje je primenjeno na interpretaciju arhitektonskih i urbanih scenarija, ispitivanje mehanizma percepcije i potencijalnu rekonfiguraciju realnosti iz specifičnih mogućnosti koje nude relacije prepoznate između procesa arhitektonskog projektovanja i filmske režije. Ovom prilikom inicirana teorijska i metodološka razmatranja čine osnovu za rad na interdisciplinarnom povezivanju između arhitekture, filma i vizuelnih umetnosti, i značajno temelje na aktuelnim promenama u savremenom arhitektonskom istraživanju i praksi, a koje nisu dovoljno povezane sa teorijskim stanovištima niti su usaglašene sa projektantskim strategijama i uređajima za istraživanje. Relacija između arhitekture i filma otpočela je sa tehnološkom inovacijom koja donosi pokretne slike početkom XX veka, ali je do danas u kontinuitetu bogaćena razmenjenim konceptima, strategijama, tehnikama i praktičnim uređajima, koji su rekonfigurisali njihove sisteme znanja. Rana filmska ostvarenja predviđaju „panoramske poglede“ prikazivanjem putovanja kroz lokacije i prostorno-vizuelnu želju za kretanjem, koji će kroz koncept cirkulacije kasnije postati u potpunosti ugrađeni u principe oblikovanja u modernoj arhitekturi (Giuliana Bruno, 2002). Ovom elaboracijom, teoretičar u oblasti studija kulture, Đulijana Bruno uvodi značaj opisivanja simulacije kretanja kroz prostor nikada statične filmske reprezentacije. Poređenjem statusa filmske reprezentacije koja i sama stremi kretanju i predviđanjem prostornih konfiguracija koje pobuđuju pravu prirodu arhitektonskog iskustva (pokrenute iz perspektve kretanja prostornog subjekta), ostvaren je uvid u potencijal arhitektonske prakse i edukacije da značajno obogate utvrđena metodološka stanovišta pozivajući operativne uređaje obeju disciplina na aspiraciju kretanjem. Takođe, uvidom u urbane debate kroz pogled praktičara koji rade u oblasti filmske režije i arhitektonskog projektovanja i primere arhitektonske reprezentacije ranih godina XX veka, otkrivena je karakteristična inspirisanost arhitekture pokretnim slikama koje, u cilju promovisanja modernog pokreta, otkrivaju nove arhitektonske istraživačke instrumente za ispitivanje njihovog uticaja na percepciju posmatrača. Kasnije tokom XX veka, situacionistički pokret šezdesetih godina će pokazati širu ulogu pokretnih slika u arhitekturi analizirajući ono što danas prepoznajemo kao preteču sinematičkih tendencija postojećih urbanih praksi, a u skladu sa postavkom fokusa arhitektonske imaginacije u ramljenje i prostorno uređivanje sekvenci ramova, oblikujući projicirane akcije subjekata u prostoru. Specifičnost ovakvog obrta ogleda se u nizu arhitektonskih istraživanja koja utiču na posmatranje urbanih prostora kao vizuelnih aparata i sistema zasnovanih na kretanju, gde je osnovni parametar arhitektonskog iskustva prostor doživljen kroz transformaciju, trajanje i prolaznost. Ovakav pristup dozvoljava arhitekturi da bude percipirana kao sekvenca događaja ili niz kadrova umesto njene jedinstvene artikulacije, te kao takva predstavlja mesto otelotvorene vizuelne konzumacije sa potencijalom prepoznavanja izvesnih fenomena urbanog prostora koji bi na drugi način ostali neotkriveni, i na taj način bi ostao neiskorišćen njihov potencijal u promišljanju prostornih kvaliteta i koncepata. U skladu sa tim, istražena je buduća vizija urbanog prostora (ona koja obuhvata kretanje subjekta u prostoru kao dimenzije za koju verujemo da je fundamentalna u koncepciji arhitektonskih projekata) iz percpetivnog potencijala podržanog upotrebom novih tehnologija modernosti i prostora, zatim panorame, diorame i konačno filma, zasnovanih na prostornom i vremenskom upravljanju u arhitekturi vođenoj procesima i buržoaskom retorikom fluidnosti i protoka. Osnovna istraživačka hipoteza proizašla je iz ovako proširenog interesovanja za arhitekturu u izrazima procesa koja prestaje da služi tradicionalnim konvencijama ili načinima reprezentacije i produkcije i koja, posredovanjem inovativne tehnologije, podstiče više sinematičko uključivanje subjekta u prostor. Istorija arhitekture je svedok neposrednog uticaja reprezentacionih formula na modifikaciju arhitektonske prakse, ali je njihovo potiskivanje u drugi plan i razlaganje kroz korespodentne faze procesa projektovanja danas značajno ublažilo dejstvo na produkciju arhitektonskih koncepata, prepuštajući teorijsko - praktično usmerenje eksperimentisanju sa novim arhitektonskim iskustvom iz analogije sa prostornom sekvencom sinematičke putanje koju vodi filmski režiser. S obzirom da prethodno navedeni eksperimenti fokusiraju na ideju učenja posmatranja i različitu primenu novih alata izvedenih iz analogije rada arhitekte i filmskog režisera, u cilju prilagođavanja nastalim promenama, otvoreno je pitanje urgentne promene uslova postojećih metodoloških pristupa arhitektonskog projektovanja. Pretpostavljeno je da bi fazu kreativne analize pre faze samog stvaranja ovakav pristup mogao iznova pronaći u istraživanju procesa, procedura i pravila projektantskog delovanja i tvrdnji da: „otvoreni“ proces arhitektonskog stvaralaštva pruža mogućnost konceptualizacije arhitektonskog prostora iz sinematičkog ugla koji, kroz ovakav inovativni metodološki pristup, podržava razvoj arhitekture u odnosima prostor - konceptualizacija, dijalektike prostor - iskustvo, arhitekture kao odnosa igre i istraživanja, kao otvorenog istraživačkog polja, događaja i konstruisane situacije. Naime, postupa se iz uverenja autora da složenost procesa konceptualizacije arhitektonskog rešenja i značaj te „otvorene“ kreativne faze stvaranja koja prethodi projektovanju, kao i raznolikost i neponovljivost njenih ishoda i rezultata, donekle podrivaju mogućnost opstanka neke a priori postavljene teorije mogućih načina intervenisanja i korišćenje postojećeg seta utilitarnih procedura i postupaka, kao i postojećih istraživačkih normi. U skladu sa tim, otvoreno je pitanje da li su postojeći istraživački alati i naučni metodi tradicionalnog modela istraživanja od pomoći prilikom otkrivanja potencijala sinematičkog aspekta arhitekture kroz novi konceptualni istraživački okvir; te je pristupljeno preispitivanju odgovarajuće istraživačke paradigme kroz alternativne modele i practice-based istraživački okvir. Zaključeno je da je u postmodernoj poststrukturalističkoj perspektivi sinematički pristup moguće realizovati upotrebom Fukoovog metoda, koji je omogućio osnovne uslove prepoznavanja koncepata između arhitekture i filma. Njegovom primenom su stvoreni uslovi za istraživanje operativnih uređaja i konceptualnih odrednica iz sinematičke prakse i filma primenjivih za konstruisanje arhitektonskih objekata. Uprkos činjenici da je osnovni parametar njihove konceptualne povezanosti pitanje perceptivnog iskustva koje inkorporira varijabilu vremenske komponente u odnosu na sliku, za potrebe ovog istraživanja ispitan je širi kontekst relacija vreme – prostor – slika – kretanje kroz dvopartitnu analizu sinematike kao koncepta i prakse u arhitekturi, koja potencijalno detektuje pozicije realizacije njenih umetničkih implikacija. Zatim je pristupljeno analizi potencijala sinematičkih kvaliteta arhitektonskog prostora, koji su pronađeni kroz vezu sa narativnim efektima, vizuelnim, temporalnim, i efektom vođenja pogleda. Uporedo ovom procesu, donekle smo izgurani iz pouzanog terena teorije i ostali bez uporišta sigurne rasprave, koja nas sa sigurnošću upućuje na podrobnije razumevanje odnosa teorije i prakse, čiji bi odnos mogli unaprediti proširenjem postojećih teorija kroz sinematičku komponentu i njenu primenu u praksi kroz metodologiju arhitektonskog projektovanja. S jedne strane, faza kreativne analize preliminarne arhitektonske konceptualizacije, u kojoj arhitekta još uvek nije vezan nalazima sopstvenog kontekstualnog istraživanja, u ovoj disertaciji metodološki je vođena strategijom „igre“, a opisana sinematičkim efektima duž putanje kroz urbane prostore koja je tom prilikom stvorena. Čitav proces inspirisan je sinematičkom trajektorijom gde je sam čin hodanja po sinematičkoj trajektoriji potencijalni instrument – arhitektonski operativni uređaj – zapravo čin subverzije tradicionalnog Le Korbzijeovog koncepta promenade architecturale ili filmsko-arhitektonske promenade Sergeja Ajzenštajna. Povezivanje čina hodanja sa radovima arhitekata i filmskih režisera takođe se odnosi na poziv čitaocu da preispita ustanovljena perceptivna načela i sagleda urbane prostore kroz sočivo kamere i oko filmskog režisera. U studiji arhitekture kao masovnog medija, Biatris Kolomina (Beatriz Colomina) pokazuje da su Korbizijeovi uvidi zapravo bili sinematički u svojoj suštini. Kroz unapređenje ideje promenade architecturale, Korbizije je utvrdio da je arhitektura valorizovana kroz opisivanje kretanja prostornog subjekta koji se pomera od jednog do drugog mesta, kada možemo reći da se arhitektura pridružuje filmu u praksi koja angažuje analizu efekta vođenja pogleda u relaciji sa kretanjem. Izvedena studija slučaja “Key of the Game - Conquest of Belgrade Fortress“ potvrdila je da arhitekte mogu učiti iz sposobnosti filmskih režisera za reprezentaciju i kretanje kroz prostor, te realizovati pretpostavku sinematičke premise arhitekture kroz primenu novih operativnih uređaja za prilagođavanje arhitektonskih koncepcija sinematičkim principima. U tu svrhu, primenjen je motiv kretanja kao koncept koji obezbeđuje slobodan pristup kroz projektantsko delovanje u preliminarnoj fazi konceptualizacije. U pogledu analize sinematičkih komponenti i principa u pomenutom arhitektonskom postupku, osim pitanja mobilne i imobilne perceptivne komponente sinematičkog upravljanja pogledom koji je u osnovi sinematičkog principa, ovaj postupak je obuhvatio i rad na otkrivanju višestrukih sinematičkih kvaliteta arhitektonskog prostora povezanih sa narativnim, vizuelnim i temporalnim efektima. U fokusu istraživanja je pokazano na koji način je, upotrebom strategija i tehnika filmske režije, moguće otkriti sinematičke kvalitete i koncepte arhitektonskog prostora kroz identifikaciju osobenih fenomena koje nije moguće sagledati iz druge perspektive. Istraživanje je pokazalo da, uprkos činjenici da su arhitektura i filmska praksa, i u novije vreme sprega urbanih praksi koje možemo objediniti pod terminom sinematičke prakse, sasvim izdiferencirane discipline koje su kroz čitav XX vek zapravo ojačavale međusobnu povezanost putem brojnih intelektualnih, reprezentacionih i praktičnih uređaja. Naime, ove vizuelne umetnosti, odnosno prostorne prakse, se tangiraju kroz statične i dinamične odnose otkrivajući nekoliko zajedničkih trajektorija prepoznatljivih u elementima procesa arhitektonskog projektovanja odnosno filmske produkcije, ostvarujući osobene paralele u fazi konceptualizacije. Sledeća pretpostavka proizašla je iz uporedog pomeranja fokusa „od opsesije fizičkim objektima ka opsesiji slikama“, koje omogućava da urbane prostore grada počnemo shvatati kao vizuelni aparat u konceptualnom arhitektonskom mapiranju urbanog okruženja u kojem više ne postoji primarni naglasak na zadavanju forme. Rad sa kompleksnim pitanjima iskustva arhitektonskog prostora i percepcije iz ugla pokretnog subjekta učestvuje u prevazilaženju zamke formalnog aspekta arhitekture na način da čitamo problem sinematičke trajektorije i njeno upravljanje koje nije isključivo pitanje arhitektonske forme, već i poziv na diskusiju o sinematičkoj trajektoriji u arhitekturi kao formalnom, prostorno-programskom i vizuelnom regulatoru. Primenjeno u arhitektonskoj praksi i didaktičkoj strukturi arhitektonskog obrazovanja, uvođenje arhitektonskih elemenata pod kontrolu sinematičkih komponenti: naracije, temporalnih, vizuelnih efekata ili kompleksnom konstrukcijom pogleda i opservacije, edukatori zapravo nude prostorne uređaje (lavirint, mašine, itd.) i operativne uređaje u procesu arhitektonskog projektovanja, i sisteme koje je moguće studirati, manipulisati, artikulisati. U tom smislu, uloga projektanta je preusmerena na osmišljavanje instrukcija za upravljanje – igru u procesu projektovanja, da bi formalizaciju arhitektonskih oblika zamenila akcija koju izvodi „režirano“ kretanje. Ova istraživačka hipoteza odnosila se na mogućnosti otvaranja alternativnih istraživačkih modela u funkciji istraživanja konceptualnog, metodološkog i epistemološkog okvira arhitektonskog projektovanja kao istraživanja koji pruža okvir za prilagođavanje arhitektonskih koncepcija prostora seriji sinematičkih principa. U ovom delu istraživanja, pristupljeno je adaptaciji inovativnog operativnog uređaja za prilagođavanje arhitektonskih koncepcija sinematičkim principima, korišćena su tri modela operacionalizacije iz kojih su izvedene tri eksperimentalne teorijske konekcije. Rezultat je usvajanje operativnog uređaja u metodologiji arhitektonskog projektovanja, zatim protokola i obrazaca. Započeto je njihovo finalno testiranje kroz proces projektovanja: prvo, koje se tiče primene filmskih tehnika u samom procesu projektovanja; i drugo, koje se tiče projektovanja kao istraživanja i tranzicije ka novom modelu istraživanja, usvajanjem slike i kretanja kao instrumenata i prostornih uređaja u osnovi novog metodološkog pristupa arhitektonskog projektovanja. Finalni korak rada je usvajanje scenarija projektovanja - savremenog modela koji prihvata sinematički konceptualni okvir i Fukoov metod. Metodologija rada je prilagođena indikovanim istraživačkim pitanjima, hipotezama, predmetu rada i ciljevima. Ovo istraživanje prožima nekoliko teorijskih debata i pitanja pokrenutih u praksi, kao potencijalno konfliktnih diskursa koji zahtevaju jasno prevezivanje teorijsko-praktičnih stanovišta. U okviru diskurzivnog polja identifikuju se fundamentalna teorijska uporišta koja determinišu metodološki pristup ovom istraživanju: poststrukturalistički diskurs, epistemološko proširenje i uvođenje spoljnih koncepata iz umetnosti, sinematike i teorije arhitekture i vizuelne kulture. Sa stanovišta ciljeva, jedna od najvažnijih metoda je studija slučaja izvedena u sklopu eksperimenta u trećem delu istraživanja. U sklopu prožimajuće iscrpne teorijske analize i primene teorijskih koncepcija u projektantskom postupku, ova metoda kritički nagoveštava potrebu uvođenja i prilagođavanja novih istraživačkih uređaja za primenu u praksi. Uvedeni eksperimenti postoje da pokrenu fluidnost ideja i znanja u rasklapanju samog čina projektovanja kao mesta rada, sa rezultatima koji prevazilaze unapred postavljena očekivanja. Iz tog razloga, najvažnije metode u okviru studija slučaja deluju tako što obuhvataju metodološke i naučne aspekte i mogu, na različite načine, dosegnuti umetničke aspekte, intuitivno ili konkretno iz preosmišljavanja strategija čije tehnike balansiraju u polju između nauke, umetnosti i prakse. Delujući direktno u konceptualnom istraživačkom okviru research by design, čitav postupak traži usklađivanje naučnih metoda i projektantske prakse, i kroz interpretaciju različitih tipova znanja, posredstvom medijatora u tom procesu, prerasta u formu arhitektonskih eksperimenata. Rezultate ovog istraživanja moguće je primeniti kroz konceptualni okvir istraživanja practice-based research, što je metodologija arhitektonskog projektovanja i proširenje postojećih teorijskih tradicija. Jedinstvenost ovog istraživanja je, osim mogućnosti da ponudi ekstenzivni uvid u aktuelne arhitektonske i filmske teorije i prakse, potencijal da se govor o urbanom kontinuitetu prostora u postojećim arhitektonskim i urbanim debatama proširi kroz promišljanje i uređivanje prostora sinematičkim strategijama, istraživačkim tehnikama i procedurama. Promenjeno poimanje savremenog stanja grada koje diktira teorijska rasprava dominantna za savremeni arhitektonski diskurs, registrujući grad više kao dinamički prostor nezaustavljivog protoka u permanentnom stanju promena i dominaciji stanja kretanja, relativizira kao istinski bitna i sva naša dosadašnja kontekstualna razmatranja kroz principe postojećih urbanih praksi. Linija istraživanja koja urbani prostor posmatra kroz sinematički objektiv otvorila je mogućnost dvostrukog pravca razvoja istraživanja. Kao prvo, u smislu govora o uređajima prostornog kontinuiteta urbane strukture kao novom konceptualnom alatu kada predstavlja urbani prostor koji je prostorno i vizuelno u celosti identično tretiran kroz arhitektonska i urbana načela da bi umanjio značaj dihotomije prostor ulice – prostor kuće na račun registrovanih kretanja u urbanom prostoru, te kreiranja „ukupnog dinamizma“ koji je osnovica projektovanja konstantno modelovane i remodelovane urbane strukture. Istraživanje je dokazalo da iskustvo kontinuiteta urbanog prostora odgovara sinematografskom kontinuitetu rekonstruisanim prostornim sredstvima, teorijski utvrđenim u pisanjima filmskih režisera poput Vertova. Prostorni kontinuitet postaje moćni alat u rukama režisera koji utiču na aktivnu poziciju posmatrača i modifikaciju procesa opservacije, zahvaljujući potencijalu da izgradi protočni prostor, koji ostaje primarni faktor filmske naracije. Kao drugo, u smislu sinteznog ojačavanja odnosa između urbanog prostora, arhitekture i pokretne slike, grad možemo početi shvatati kao vizuelni aparat - sistem zasnovan na kretanju i posledičnom oblikovanju sinteznog dejstva u urbanim prostorima. Izazovnim i zanimljivim pokazalo se posmatranje grada ne kao kompaktnog i koherentnog fizičkog tkanja, već kao tek „puko koegzistiranje“ – kao „niz odnosa među objektima koji gotovo nikada nisu artikulisani u vizuelnom i formalnom smislu, nisu više definisani arhitektonskim vezama“, što istovremeno upućuje na urbane odnose koji nisu temeljeni na vizuelnim kontinuitetima, nego na prekidima, nepovezanostima, fragmentarnostima i komplementarnostima. Kroz diskonekciju, prekide i nasleđenu metodološku aroganciju u kulturi urbanih konekcija kakvu prepoznaje urbana praksa situacionista ili arhitektonska praksa Bernara Čumija i Danijela Libeskinda, pokazano je da sinematički aspekt arhitekture sa proširenjem postojećih metodoloških utemeljenja obezbeđuje moguću praksu prevazilaženja projekcije identifikovanih negativnih konotacija u urbanom prostoru.