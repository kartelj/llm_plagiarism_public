Težišno pitanje uloge tipo–morfologije u novim konceptima stambenih urbaniteta Beograda – prelama se problematizovanjem identifikacije konkretnih primera izgrađenih stambenih sredina. Složenosti predmeta razmatranja uslovile su stvaranje posebne, višetaktičke metodološke platforme–kompozita – superponirane tipo–morfološke i tipološke analize, komparativno– teorijske i kompleksne arhitektonsko–urbanističke analize. Metodološki aparat rezultirao je skupom opredeljujućih kriterijuma vrednovanja, omogućivši uočavanje/izdvajanje, i dalja ispitivanja najranijih realizacija osavremenjenih stambenih urbaniteta. Analizom kolektivnih naselja Beograda tog doba – utvrđeno je izvan svake sumnje – da svih jedanaest ustanovljenih kriterijuma, svojstava novih stambenih koncepata – ispunjavaju samo urbaniteti Julino brdo (1966–1970) i Blok 19a (1975–1982), oba postignuće autorskog tima Lojanica, Cagić, Jovanović. Razmatrani su stoga podrobno i kao studije slučaja. Rezultati tako proučenih – novih stambenih urbaniteta Beograda, upotpunjeni su, u završnom delu istraživanja – analitičkim prikazima tri dodatna, relevantna istraživačko–studijska projekta. Stožerno istraživačko usmerenje, postavljeno u ispitivanje vrsta relacija između slobodnih javnih prostora i stambenih objekta naselja, otkrilo je – isključivo u primerima urbaniteta Julino brdo i Blok 19a – jasne motive generisanja ukupne stambene strukture iz dinamičkih potencijala hijerarhije stepenovanih spoljnih arhitektonskih prostora, kao modusa suštinskog preispitivanja gradivnih mogućnosti inovirane urbane matrice u formiranju kompaktnijih, odista gradskih četvrti. Njihova delotvornost razvijana je postupno i remodelovanjem stambene tipologije – poetičkim otkrivanjem modernozmom negiranih memorijskih kapaciteta stanogradnje u stvaranju jedinstveno prepoznatljivog, ne–generičkog identiteta novostvorenog mesta, što je rezultanta etički– vrednosno i kvalitativno projektantski izmenjenih pristupa. Disertacija poentira krucijalan značaj naučno–istraživačkih metodologija, utemeljenih na doslednosti teorijskih promišljanja složenosti izazova prostornih problematika – i u domenu projektovanja. Kontinuitet projektantskih interesovanja i stremljenja autora – presudan je za formiranje novih koncepata stambenih urbaniteta.