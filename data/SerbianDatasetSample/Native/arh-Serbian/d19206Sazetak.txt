Proces rekonstrukcije Užica dešavao se u okvirima vrlo složenog i dinamičnog društveno-ekonomsko-političkog i stručno-umetničkog konteksta. Istraživanje političke i stručne istorije perioda ukazuje na promenu u društvu nakon 1950. godine kada je koncept diktature proletarijata preveden u koncept socijalne jednakosti i pravde. To je uticalo da se koncept manifestacionog trga u centru grada dopuni konceptom društvenog centra čiji je program obuhvatao izgradnju društvenih, kulturnih, komercijalnih, poslovnih i zabavnih sadržaja. Rekonstrukcija Titovog Užica ima poseban značaj obzirom da je u periodu 24.09.- 29.11.1941. (73 dana) grad bio centar “Užičke republikež, “prve oslobođene teritorije na tlu porobljene Evropež. Politička pozadina je dovela do uspešne realizacije gradskog trga na kome su objedinjene memorijalne i svakodnevne namene. Za rešenje Trga i centralnih gradskih blokova raspisan je konkurs 1953. godine. Na konkursu su se suočila dva koncepta o rekonstrukciji gradskog centra. Jedan nagrađeni rad predlagao je kompaktniji i regulaciono čvršće postavljeni urbanizam: granice blokova i slobodnih prostora bile su jasne i omeđene. Drugi nagrađeni rad je insistirao na avangardnosti i otvorenom prostoru. Usled toga, dodeljene su dve prve nagrade. Na kraju, Trg je realizovan na osnovama mnogih kompromisa, ali je ispunio programske zahteve zadate kroz teorijske pretpostavke o novom društvenom centru. Izrada projekata za izgradnju Trga započela je 1949. godine (Zgrada oblasnog odbora u Titovom Užicu), ali je izgrađivanje počelo 1957. godine (Stambeno poslovna zgrada u Ulici maršala Tita). Centralni prostor sa spomenikom maršalu Titu dovršen je 1961. godine, Trg se kasnije izgrađivao sve do 2001. godine. Period izrade dokumentacije za izgradnju i izgradnja Trga trajali su 52 godine. Trg i danas obavlja svoju funkciju centralnog javnog prostora, ali je njegov smisao trebalo da bude daleko veći. Trebalo je da arhitektonsko-urbanistička celina Trga bude regulator kako prostorne kompozicije i funkcija grada tako i njegove ukupne plastike. To je prikazano u Generalno-regulacionom planu Titovog Užica. Taj cilj su destrukturirale izmene učinjene u saobraćajnom rešenju i izostanku sprovođenja izgradnje prema usvojenoj vertikalnoj regulaciji, gustinama i planskoj izgradnji područija užeg i šireg centra grada. Usled toga, izgubljen je suštinski smisao realizacije Trga partizana.