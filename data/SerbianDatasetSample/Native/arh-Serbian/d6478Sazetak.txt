Socijalistički realizam se najčešće interpretira kao nametnuta doktrina čije se represivne odlike traže po formi, uglavnom u odnosu na nešto drugo: u opoziciji na modernizam, kao povratak stilova 19. veka, kao protopostmodernizam u kome arhitektonski elementi „govore“ o represivnosti režima, ili se pak od potrage odustaje i konstatuje monstruozna eklektična mešavina nejasnih estetskih načela. Istraživanja ovog pravca u umetnosti Jugoslavije dodatno su određena stigmom jugoslovensko-sovjetskog sukoba, i po pravilu se odlikuju traženjem jugoslovenskog „trećeg“ puta, to jest, isticanjem razlika u odnosu na sovjetsku praksu i pronalaženjem otklona od navodnog socrealističkog estetskog šablona za koji se ni u sovjetskom kontekstu nije znalo šta tačno predstavlja, sve polazno sa tezom da je ukinut 1948. godine, iako je tek tada proglašen sa partijske govornice. U ovom radu se polazi od stava sovjetskih teoretičara: da socijalistički realizam nije bio stil nego metod umetničke proizvodnje, te da ga kao takvog i ne treba razmatrati po formi. Odlike datog metoda nisu naime neophodno dolazile iz domena umetnosti - višedecenijsku izgradnju vlasti Josifa Staljina obeležilo je podvođenje svih društvenih segmenata pod okrilje države, odnosno, totalizacija društva integrisanjem političkog interesa u sve, od ekonomije do privatnog života. Promena političkih strategija je, samim tim, i zaista mogla da nalazi svoj odraz u svakoj pa i u umetničkoj praksi, koja je zauzvrat, kao deo totalnog mehanizma, razradom partijskih inicijativa u širokom krugu stručne javnosti jednako učestvovala u konstruisanju političkog sistema. Do dijalektičke povezanosti politike i umetnosti nije se stiglo dekretom – socijalistički realizam (1934) i teorija odraza Todora Pavlova (1936) bili su naknadna eksplikacija datog stanja, što treba uzeti u obzir i kada se traže razlike u odnosu na slučaj Jugoslavije. Pokušaj da se čitavo jugoslovensko društvo postavi na nove socijalističke osnove nije se mogao sprovesti primenom nego planskim i sistematskim uvođenjem sovjetskog ekonomskog i kulturnog modela, u odnosu na konkretne istorijske, ekonomske, političke i kulturološke uslove. Kako je uvođenje socijalističkog realizma tu bilo neposredno vezano sa interesima Komunističke partije Jugoslavije, koja ga je prvo propagirala a onda po promeni spoljnopolitičkih okolnosti i ukinula, u radu se analizira razvojni put sprege politike i umetnosti koja je u uspostavljana po sovjetskom uzoru: od predratnih rasprava na umetničkoj levici, preko pripreme i iii sprovođenja Petogodišnjeg plana posle Drugog svetskog rata, do odricanja od sovjetskog modela po obnavljanju veza sa Zapadom 1950. godine. U tome se umesto po formi i konstatovanja represije nad umetnicima, pa time i njihove nevinosti pred datim sistemom, socijalistički realizam razmatra kao metod konstrukcije i distribucije moći u domenu umetnosti, i kao takav traži u međuprostoru između naredbi Partije i pojedinačnih dela: u institucionalnom okviru i organizaciji građevinske i projektantske prakse, programskim karakteristikama planova i projekata, samom procesu izgradnje, arhitektonskoj kritici i teorijskim postavkama tehničkih nauka i umetnosti. Za ove aspekte se pretpostavlja da, uz komparativnu analizu dešavanja na unutrašanjem i spoljnopolitičkom planu, pružaju bolji uvid u raznovrsnost, suptilnost i totalnost političkog delovanja u domenu arhitekture i datom kontekstu, koliko i u angažman arhitektonske prakse na ostvarenju programa Partije. U radu se, drugim rečima, otvara pitanje kako je pod okriljem socijalističkog realizma vlast gradila arhitekturu, ali i kako je arhitektura gradila vlast.