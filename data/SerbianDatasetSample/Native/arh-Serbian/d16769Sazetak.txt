Predmet doktorske disertacije jeste proučavanje pojave i kontekstualizacije strukturalizma u jugoslovenskoj arhitektonskoj teoriji i praksi u periodu od 1954. do 1980. godine. Ovaj rad ima za cilj da predstavi i klasifikuje teorijske odrednice koje su definisale struktaralistički pristup u arhitektonskoj i urbanističkoj praksi i da ukaže na prhvatanje ideja i metoda strukturalizma na arhitektonskoj i široj intelektualnoj sceni Jugoslavije navedenog perioda. Putem specifičnog koncepta kulture koji je podražavao progresivne ideje internaconale i humanističkog marksizma, politika jugoslovenskog socijalističkog društva je inicirarala istraživanja arhitektonske i urbane kulture koristići se metodama i postavkama semiotike, istoricizma, dijalektike, kreativnosti, kritike, oživljavanja humanističkih vrednosti tradicionalne kulture i uspostavljanja sinteze životnog prostora. Rezultati doktorske disertacije ukazuju da posmatrano u širem društvenom kontekstu, prihvatanje strukturalističkog sagledavanja kulturnih fenomena radikalno promenilo u to vreme dominantni funkcionalistički pristup u arhitekturi. U tom pogledu, može se potvrditi da je kao avangardni pravac strukturalizam posledično uticao na kritičku misao i promenu funkcionalističkih principa i vrednosti kako u okviru jugoslovenske arhitekture, tako i u okviru šire kulture visokog modernizma, uspostavljajući novi sistem mišljenja koji je težio više estetizaciji, formalnom i semiotičkom pristupu, kao i uspostavljanju univerzalnih i arhetipskih vrednosti proisteklih iz istraživanja vernakularne arhitekture nacionalnog iskustva. Za razliku od dominantne pozicije na Zapadu, u arhitekturi Jugoslavije strukturalizam se manifestovao kroz pristupe malobrojnih arhitekata teoretičara, u čijem su se fokusu nalazili koncepti poboljšanja životnog standarda i humanizacije životnog okruženja. Strukturalistička teorija je imala neposredni uticaj na promenu arhitektonske prakse i urbanističkih ideja u Jugoslaviji tokom 1960- ih i 1970-ih godina, prvenstveno u pogledu razvoja stambene arhitekture, a zatim i u okviru arhitekture hotelskih kompleksa, škola i domova, kao i objekata kulturnog sadržaja. Kritika funkcionalističkog pristupa je uslovila da se stambena arhitektura tokom 1960-ih i 1970-ih godina usmeri u pravcu uspostavljanja sklada između arteficijalnog sveta urbane strukture i prirodne okoline, a što je moguće neposredno sagledati u primeni novih humanijih koncepata stambenih naselja tog razdoblja. Rezultati istraživanja ukazuju da iako do sada neprepoznati u okviru discipline istorije i teorije arhitekture, brojni teorijski radovi jugoslovenskih arhitekata, njihova konkursna rešenja i realizovani projekti na neposredan način svedoče i potvrđuju da je strukturalizam imao snažan uticaj kako na razvoj jugoslovenske arhitekture i urbane kulture, tako i na razvoj jugoslovenskog društva uopšte.