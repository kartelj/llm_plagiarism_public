Cilj istraživanja je utvrđivanje odnosa ugrađene i operativne energije tokom životnog ciklusa porodične kuće na koju su primenjene mere unapređenja energetskih svojstava. Model za procenu energije životnog ciklusa kuća, formiran je i primenjen na tipičnu porodičnu kuću u Somboru, Srbija. Model se sastoji iz pet parcijalnih modela sa matematičkim jednačinama i inventarima ulaznih i izlaznih podataka. Za procenu inicijalne ugrađene, naknadne ugrađene i energije rušenja zgrade preuzimaju se podaci iz baze Ekoinvent (eng. Ecoinvent). Operativna energija pre i nakon unapređenja procenjuje se primenom kompjuterskog programa Paket za planiranje pasivne kuće (eng. Passive House Planning Package - PHPP), a uvedeni su termini inicijalna i naknadna operativna energija. Kombinovanjem iteracija pasivnih mera (unapređenje toplotnog omotača) i aktivnih mera unapređenja (primena tehničkih instalacija), utvrđeni su brojni nivoi unapređenja energetskih svojstava referentne porodične kuće. Poređenjem vrednosti naknadne operativne energije referentne kuće, odabrana su tri karakteristična nivoa unapređenja. Odabir je zasnovan na ispitivanju ispunjenosti uslova o energetskoj efikasnosti utvrđenih nacionalnom regulativom (minimalni zahtevi za postojeće kuće), standardom bez obaveze primene - pasivna kuća (nem. Passivhaus) i evropskom regulativom (zgrade blizu nulte energije, eng. nearly zero energy building - NZEB). Model za procenu energije životnog ciklusa primenjuje se na dvanaest varijanti referentne porodične kuće, postojećih i unapređenih energetskih svojstava. Predviđeni životni vek kuće je 100 godina, a unapređenja su primenjena 30, 40 i 50 godina nakon izgradnje kuće. Rezultati istraživanja obuhvataju model za procenu energije životnog ciklusa kuća na koje su primenjene mere unapređenja energetskih svojstava i odnos između ugrađene i operativne energije tipične porodične kuće u Somboru. Takođe, ugrađena energija neophodna za približavanje ili ispunjavanje odabranih uslova energetske efikasnosti, kao i rezultujuće uštede u operativnoj energiji svih analiziranih varijanti referentne porodične kuće, pokazuju da je budućim unapređenjima energetskih svojstava postojećih zgrada u Srbiji neophodno pristupiti sa polazišta energije životnog ciklusa, izražene u jedinicama primarne energije. Istraživanje ukazuje na potrebu za standardizacijom njenog merenja i uključivanjem ugrađene energije kao indikatora energetske efikasnosti u regulativu.