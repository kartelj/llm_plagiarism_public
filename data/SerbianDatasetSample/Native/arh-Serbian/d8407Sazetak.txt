U ovom radu arhitektura je sagledana kao kulturni fenomen koji komunicira na više načina. Napravljen je pokušaj kompletnijeg razumevanja pojma arhitektonske komunikacije zasnovanog na teoriji informacija, semiotičkim postulatima, posebno kod Umberta Eka (arhitektonska denotacija i konotacija) i definicijama komunikacije koje daje savremena komunikologija. Arhitektonska komunikacija je sagledana kroz tri tipa odnosa koje arhitektonski objekat uspostavlja sa svetom oko sebe: kontekstom (društvenim i fizičkim), korisnicima (upotreba arhitekture) i autorom/arhitektom (arhitektura kao proces prenošenja znanja). Kroz odnos „objekat-društveni kontekst“ dominantna su konotativna značenja, isčitavaju se informacije vezane za ideju, izgradnju i kasnije promene na pojedinim arhitektonskim objektima. Odnos „objekat-fizički kontekst“ posmatran je dalje kroz intra i ekstra aktivnost koju arhitektonski objekat ostvaruje sa okruženjem. U odnosu „objekat-korisnik“ fokus je na dinamičkom denotiranju segmenata utilitarnog prostora (denotativna značenja). U sagledavanju arhitekture kao „polja za produkciju znanja“ - odnos „objekat-autor/arhitekta“ - izdvojeni su oni autori čija su dela dala poseban, inovativan doprinos na polju arhitektonske misli i prakse. Ovako definisani oblici arhitektonske komunikacije poslužili su za analizu objekata kulture koji su građeni u Crnoj Gori u drugoj polovini XX veka, u vreme SFR Jugoslavije. Analizirano je 27 objekata u 19 crnogorskih gradova i mesta i to: domovi kulture, bioskopi, spomen domovi, domovi revolucije, umetničke galerije, domovi omladine, pozorišta i domovi JNA.