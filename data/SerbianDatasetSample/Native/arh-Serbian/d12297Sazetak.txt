Osnovna teza rada zasniva se na preispitivanju principa autentičnosti i integriteta prilikom pristupa zaštiti i prezentaciji srednjovekovnih utvrđenih gradova u Srbiji. Dosledniji pristup omogućio bi kvalitetnije očuvanje graditeljskog nasleđa kao vernog dokumenta prošlosti (autentičnost koncepcije i forme, materije i suštine, korišćenja i funkcije, tradicije i tehnike) i prenošenje njegovog značenja na buduće generacije. Odstupanje od principa očuvanja autentičnosti i integriteta u zaštiti i prezentaciji graditeljskog nasleđa dovodi do gubitka spomeničkih vrednosti spomenika kulture, kao i do umanjenja mogućnosti njegovog opstanka ili kandidovanja na Listu svetske kulturne i prirodne baštine. Zbog toga je neophodno unaprediti metodologiju zaštite i prezentacije srednjovekovnih gradova i utvrđenja u Srbiji sa izuzetnim univerzalnim vrednostima. To zahteva bolju usklađenost domaćeg zakonodavstva sa međunarodnim smernicama i praksom, izradu uspešne strategije svakog lokaliteta kako bi se sačuvao za buduće generacije (primena savremenih principa i metoda u zaštiti i prezentaciji, koja se ogleda u primeni novih materijala, tehnologija i konstrukcija, stvaranju uslova za razvoj specifičnog kulturnog pejzaža, očuvanju nematerijalnog nasleđa i sl.), ali u skladu s poštovanjem autentičnosti i integriteta spomenika kulture.