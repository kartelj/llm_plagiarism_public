Manastir je jedinstvo izgrađene strukture, posvećenog života i prostora u kome se taj život odvija. Imajući uvek duhovnu misiju, manastiri mogu biti u statusu kulturnog ili prirodnog dobra, kategorisani kao dobra od nacionalnog značaja ili kao svetska baština. Na području Kosova i Metohije (u funkciji, u materijalnim ostacima ili u predanju) nalazi se preko 1500 svetih mesta (manastiri, crkve, groblja) koja svedoče istoriju i pravoslavnu duhovnost srpskog naroda vekovima unazad. Jedinstvo srpske svetovne i duhovne vlasti postignuto u periodu vladavine dinastije Nemanjića odrazilo se i u crkvenoj umetnosti – nastankom originalnih stilskih škola građenja i urbanih formi, pretežno sa građevinom hrama u centru slobodnog prostora porte, zatvorenog izgrađenom strukturom. Između svih važnih manastira na Kosovu i Metohiji, u prelaznim decenijama iz XX u XXI vek, u radu je izdvojeno petnaest manastira za koje se može reći da su od posebne važnosti za Srpsku pravoslavnu crkvu (prema sintezi u delu Zadužbine Kosova), za Repuliku Srbiju (prema statusu zaštite, pretežno su zaštićeni kao spomenici kulture), i za Crkvu i Državu istovremeno (vezano za Državne pregovore vođene 2006-2007.g. u Beču). Osim u vreme otomanske vladavine, manastiri su stradali i u ratovima u prvoj polovini XX veka, istovremeno izlagani napadima lokalnog albanskog stanovništva. Posle Drugog svetskog rata, manastirska imovina oduzeta je kroz donošenje niza zakona u duhu novog društvenog i državnog uređenja. U okolnostima okončanja NATO bombardovanja SRJ 1999.g., donošenja Rezolucije 1244 i uvođenjem protektorata međunarodne zajednice na Kosovu i Metohiji, u etnički motivisanim napadima stradalo je 129 svetih mesta, od čega 34 u takozvanom Martovskom pogromu 2004.g. Uništavanje srpskog istorijskog, duhovnog i kulturnog nasleđa potvrdile su i međunarodne misije (UNESCO, 5 Council of Europe), posle čega su manastiri Dečani, Gračanica i Pećka Patrijaršija upisani na UNESCO’s World Heritage Lists. Napadi su otvorili potrebu uspostavljanja zona zaštite oko srpskih svetih mesta, pre svega u cilju njihove bezbednosti. Za Državne pregovore u Beču 2006.g., srpski eksperti pripremili su tehničku dokumentaciju za zone zaštite na 39 složenih lokacija u kojima su sadržana 24 manastira. Usledio je Aneks V Ahtisarijevog plana za versko nasleđe, čije je stručne nedostatke u određivanju zona zaštite i upravljanju zonama srpska pregovaračka strana pokazala analizama i izložila ih na pregovorima u Beču 2007.g. To međunarodnu zajednicu nije sprečilo da podrži, iz Ahtisarijevog plana proizašlu, tzv. zakonsku regulativu o specijalnim zonama zaštite predmetnih lokacija koju su donele stručno nespremne takozvane privremene institucije samouprave Kosova. Ahtisarijev plan podržao je i model obnove srpskih hramova prema Memorandumu, koji je u dva navrata potpisala Srpska pravoslavna crkva sa istim tzv. privremenim institucijama Kosova, uz svedočenje UNMIK, gde je na čelo sprovođenja obnove stao Council of Europe. Osim ovog primera, u radu se razmatra model obnove manastira Banjske kroz čitav XX vek, prvo, kada su istraživački radovi završeni obnovom hramovne građevine i kasnije, kada je istraživanje manastira završeno konzervacijom otkrivenih ostataka građevina tj. bez oživljavanja manastira, koje će se u okviru modela održive obnove dogoditi u XXI veku. Izrada urbanističkog Plana za manastir, naselje i banju Banjska potvrdila je integrativni pristup obnovi kulturnog nasleđa u saradnji Srpske pravoslavne crkve i državnih institucija. Određivanje zona zaštite razmatrano je u svetlu crkvene regulative od Sabora u Jerusalimu 50.g., kroz Svete kanone i monaška pravila, do savremenih srpskih zakona o zaštiti kulturnih dobara i prirode, planiranju i izgradnji, crkvama i verskim zajednicama. Uzeti su u obzir i uticaji međunarodnih konvencija u oblasti zaštite kulturnog, prirodnog i nematerijalnog nasleđa, UNESCO kriterijumi o utvrđivanju univerzalnih vrednosti i UNOSEK kriterijumi korišćeni u toku Državnih pregovora u Beču. 6 Ustanovljena su tri zonska pojasa zaštite sa mogućnošću njihovog unutrašnjeg raslojavanja, svi objedinjeni Bogoslužbenom funkcijom. To su: zadate zone zaštite manastira (oltar, hram, porta, obodna izgrađena struktura), zone zaštite okruženja manastira (vlasnički obuhvat, urbanistička zona, kulturni predeo) i posebne zone zaštite (posvećen prostor i posvećeno vreme). Istraživanjem su utvrđena i merila za uspostavljanje zona zaštite kroz pitanja procedure potom i tehnička merila data za svaki zonski pojas zasebno. Određivanje i upravljanje zonama zaštite zahteva punu usaglašenost Srpske pravoslavne crkve i institucija Republike Srbije, uz usaglašenu primenu Svetih kanona, domaće regulative i stranih konvencija. U složeni proces određivanja zona zaštite manastira neophodno je uključiti stručnjake iz istorije umetnosti, arhitekture i urbanizma i posebno poznavaoce monaškog života.