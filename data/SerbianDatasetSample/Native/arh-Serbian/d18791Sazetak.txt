Tema doktorske disertacije je istraživanje modela integracije istorijskog centra i rečnog priobalja post-industrijskih gradova, koja pripada području urbanističkog planiranja. Istorijski centar kao jedan od ključnih sastavnica gradskog prostora, je ,,telo“ koje se transformiše i prilagođava promenama rasta, što naposletku doprinosi urbanitetu i kvalitetu uslova života u gradu. Istraživanjem su utvrđeni principi oblikovanja istorijskog centra kao i urbanog područja rečnog priobalja, te je jasnije utvrđeno morfološko gledište na usmereni rast postojećeg istorijskog centra s ciljem integracije planiranog urbanog područja rečnog priobalja, u gradsku celinu. Za razumevanje istraživačkog problema, sagledane su specifične lokacije odabranih gradova (Beograd – Republika Srbija, Zagreb i Osijek – Republika Hrvatska), s istaknutom idejom njihove rekonstrukcije. Što se više povećava kompleksnost grada, u zavisnosti od njegove veličine, uočeno je da raste količina neplaniranog, spontanog i delimično usmerenog razvoja istorijskog centra. Zadatak istraživanja bio je dovesti delove rečnog priobalja u vezu s istorijskim centrom kao pojavom novog integrisanog kvalitetnog oblika korišćenja i namena površina. Nakon što je istraživanjem na izrađenim modelima proverena valjanost hipoteza, dokazano je na sva tri primera gradova da su istorijski centar i rečno priobalje najvažnije sastavnice suodnosa grada i reke, a njihova integrisanost ukazuje na vrednost celine grada. Integracija istorijskog centra i rečnog priobalja ostvariva je planiranjem usmerenog rasta istorijskog centra uz uvažavanje konteksta i identiteta grada. Planiranje prostorne integracije moguće je unutar ,,gravitacionog polja“ među razvojnim polovima, pri čemu su se pokazali različiti intenziteti uzajamnog privlačenja istorijskog centra i rečnog priobalja, (Osijek – intenzivno, Beograd – srednje intenzivno, Zagreb – nisko intenzivno). Na osnovu teza iskazani su scenariji za mere integracije istorijskog centra i rečnog priobalja kod daljeg urbanističkog planiranja. Realni scenario ostvariv je u Beogradu artikulisanjem usmerenog rasta istorijskog centra s varijacijama (dunavskim i savskim) uređenja rečnog priobalja i njihovom integracijom u prostorno fizički sklop. Pesimistički scenario integracije istorijskog centra i rečnog priobalja poželjno je promeniti u Zagrebu otklanjanjem konceptualnog procepa između planova uređenja ,,centralne ose“ i realizacije uređenja rečnog priobalja u cilju umanjenja njihove separacije. Optimistički scenario integracije istorijskog centra i rečnog priobalja u Osijeku oslanja se na kompleksnost i originalnost njihovog međuodnosa i izraza, dok je moguća transpozicija istorijskog centra u novo urbano područje rečnog priobalja na levoj obali reke. Činjenica da je neki grad nastajao pod određenim uticajem i u međusobnoj interakciji nepromenljiva je kategorija jer urbanističko planiranje sa artefaktima istorijskog centra i rečnog priobalja kao i njihova prošlost ne mogu se rekontekstualizovati. Rad je delom povest urbanizma Beograda, Zagreba i Osijeka iz razdoblja pripadnosti zajedničkoj državi.