Prvi deo ove disertacije posvećen je identifikovanju obavezujućih programskih elemenata koji proističu iz najvažnijeg religijskog obreda koji se odvija u pravoslavnoj crkvi – liturgije, kao i drugih zahteva, s namerom da se ustanovi da li proističu iz bogoslužbenih potreba crkve ili su izvanteološke prirode i koji su činioci uticali na njihovo formulisanje. Crkva je u osnovnom smislu bogoslužbena, liturgijska zajednica, a crkva – hram – prvenstveno bogoslužbeni, liturgijski prostor. Liturgija je osnovni i ključni činilac u formulisanju programskih osnova pravoslavnog crkvenog graditeljstva, u odnosu na koji su svi ostali uticajni faktori i programski elementi od drugorazrednog značaja. Simbolički deo arhitektonskog programa pravoslavnih crkava takođe je veoma značajan, ali se on ne može direktno prevesti u arhitektonsku formu. Kanoni hrišćanske pravoslavne crkve ni na koji način ne uslovljavaju neposredno arhitektonsko oblikovanje hramova. Proglašavanje nekih elemenata arhitektonske tradicije ili ustaljene savremene graditeljske prakse za „kanonske“, mada bez osnova u verskom učenju, otežava pokušaje traženja savremenog izraza u oblasti sakralne arhitekture. Savremena graditeljska praksa pravoslavnih i drugih hrišćanskih crkava svedoči o značaju problema odnosa prema tradiciji, bilo da se ona kopira, razvija ili odbacuje. Sukob mišljenja i praksi tradicionalističkog i modernističkog pristupa crkvenoj arhitekturi, ali i liturgijskim i teološkim pitanjima, izraženiji je među rimokatolicima i protestantima, ali postoji i u okviru pravoslavnih crkava. Prožimanje verskog i nacionalnog identiteta kod pravoslavnih Srba doprinelo je da pravoslavni hramovi od predstave i simbola hrišćanskog učenja i Predanja postanu, možda čak i u većoj meri, simbol nacionalnog identiteta i tradicije. U savremenoj arhitektonskoj praksi projektovanja i izgradnje crkava Srpske pravoslavne crkve preovlađuje tradicionalistički pristup i istoricistički izraz. Insistiranjem na spoljašnjim, površinskim, strogo formalnim odlikama arhitekture prošlosti kao nepromenljivim i obavezujućim obrascima, ukida se jedna od suštinskih karakteristika tradicije a to je njeno stalno obnavljanje i kontinuitet promena iz generacije u generaciju. Tako se umesto tradicije i tradicionalnog pristupa, neguje, njima po duhu suprotan, tradicionalizam. Korpus sakralne arhitekture Srpske pravoslavne crkve, iz perioda od 1990. godine do danas koji je predmet ove doktorske disertacije, ali i iz prethodnog perioda socijalističkog društvenog uređenja, nije još uvek dovoljno istražen. Drugi deo disertacije posvećen je analizi savremene projektantske prakse i autorskih poetika najistaknutijih autora u ovoj oblasti kod nas, po broju ili kvalitetu izvedenih crkava u poslednje tri decenije – Lj. Bošnjak, R. Prokića, P. Ristića, Lj. Folića, M. Lukića, N. Popovića, S. Krunića, B. Mitrovića, M. Mitrovića i B. Pešića. Većina autora neguje poetiku tradicionalnog – mimetičkog ili dinamičkog – tipa. Ipak, i među njima postoje značajne razlike, budući da se oslanjaju na različite elemente iz tradicije, čime posredno ukazuju na postojanje slobode arhitektonskog stvaralaštva u oblasti graditeljstva pravoslavnih crkava.