Koncept tržišnog pozicioniranja se temelji na aktivnom učešću u kreiranju turističke ponude ili usluga, omogućavajući turističkim firmama da postignu optimalnu tržišnu poziciju. Prvi pristup pozicioniranju, koji se pojavio 70-ih godina prošlog veka, uključivao je promotivne aktivnosti jedne kompanije, a glavni izazov za marketinške stručnjake bio je kako zauzeti jedinstveno mesto u mislima potrošača koristeći promotivne napore. Iako su mnogi autori u međuvremenu razmatrali i definisali koncept pozicioniranja sa različitih aspekata, nisu pronađene univerzalne tržišne koordinate koje bi sa sigurnošću obezbedile optimalnu, stabilnu i održivu tržišnu poziciju. Kako je koncept pozicioniranja evoluirao, tako su i metode za postizanje ciljeva pozicioniranja postale mnogo sofisticiranije. Tehnike koje su se koristile za pozicioniranje su se menjale od multidimenzionalnog skaliranja do diskriminacione analize, faktorske i Conjoint analize. U doktorskoj disertaciji predložen je nov pristup za rešavanje problema tržišnog pozicioniranja baziran na kombinovanoj primeni statističkih metoda i metoda operacionih istraživanja, koji omogućava marketinškim menadžerima da pravovremeno reaguju i formulišu strategije za pozicioniranje na turističkom tržištu u konkurentskim uslovima. Predloženi model pruža i mogućnost za anticipiranje potencijalnih poteza konkurenata stvarajući balans između orijentacije na preferencije potrošača i orijentacije na konkurente, čime se može bolje formulisati optimalna tržišna strategija. Za merenje preferencija potrošača predložena je Conjoint analiza, jer pruža uvid u heterogenost tržišta kao i mogućnost određivanja optimalnih karakteristika turističkog proizvoda. U slučaju da su preferencije heterogene moguće je izvršiti segmentaciju turističkog tržišta primenom klaster analize. Međutim, s obzirom da je savremeno tržište gotovo nemoguće zamisliti bez tržišne borbe, potrebno je sagledati sve dimenzije mogućih tržišnih interakcija. Taj tržišni konflikt, prividno haotičan, skriva racionalnosti za čije modeliranje je predložena primena koncepata teorije igara. Krajnji rezultat kombinovane primene ove tri metode (Conjoint analize, klaster analize i teorije igara) pruža mogućnost da se odredi optimalna tržišna pozicija, i to na bolji način nego što je predloženo u dosadašnjim modelima koji su uglavnom ove metode koristili pojedinačno. Upotrebna vrednost i validnost ovog originalnog modela tržišnog pozicioniranja je pokazana njegovim testiranjem na realnom primeru gastronomskih manifestacija. Značaj predloženog modela naročito se ogleda u njegovoj adaptivnosti, fleksibilnosti i mogućnosti dinamičkog odlučivanja, jer usled promena tržišnih okolnosti, bilo da se one odnose na uvođenje novog proizvoda, poboljšanje starog ili promena u preferencijama potrošača, moguće ga je ponovo primeniti i doći do optimalne tržišne pozicije. Ovaj model u budućnosti može pokazati mogućnost svoje šire primene, kako u svim aspektima turizma tako i u sektoru usluga, gde bi predstavljao opštu paradigmu za određivanje optimalne tržišne pozicije.