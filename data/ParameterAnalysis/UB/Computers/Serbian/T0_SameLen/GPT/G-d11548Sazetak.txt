'Napredak savremenog društva se u velikoj meri temelji na kvalitetnim telekomunikacionim mrežama. U tom kontekstu, od velike je važnosti da telekomunikacione mreže imaju visoku dostupnost čime se postiže i visoka dostupnost servisa koje koriste krajnji korisnici. Danas se osnove mreža najčešće realizuju sa velikim brojem čvorova (više desetina) zbog čega je problem direktno izračunati dostupnost takve mreže, jer vremena izvršavanja algoritama za tačno računanje dostupnosti eksponencijalno rastu sa porastom broja čvorova i linkova. Zbog toga je od velike praktične važnosti korišćenje aproksimativnih algoritama koji tokom procesa projektovanja takvih mreža omogućavaju definisanje početnih uslova za dizajniranje topologije mreže. Cilj ove doktorske disertacije je uvođenje novog metoda za aproksimativno računanje maksimalne all-terminal dostupnosti složenih telekomunikacionih mreža. U cilju dobijanja vrednosti maksimalne all-terminal dostupnosti, razvijena je metoda sinteze mreže. Kod metode sinteze mreže početna topologija je lanac. Kod određivanja maksimalne dostupnosti mreže, u prvom koraku sinteze se formira prsten da bi se dalje dodavao po jedan link u mrežnoj topologiji tako da se svaki put dobije maksimalni priraštaj all-terminal dostupnosti mreže. Dodavanjem jednog po jednog linka, gde svi linkovi imaju istu dostupnost, vrši se sinteza mreže koja u svakom koraku ima maksimalnu dostupnost za dati broj čvorova, linkova i datu dostupnost linkova. Analizom dobijenih rezultata za maksimalnu all-terminal dostupnost mreže definisane su funkcije aproksimacije maksimalne all-terminal dostupnosti mreže za zadati broj čvorova, linkova i dostupnost linkova. Na osnovu dobijenih aproksimativnih izraza može se izračunati granica dostupnosti mreže u zavisnosti od topologije za zadate parametre. S druge strane, korišćenjem funkcija aproksimacija može se definisati donja granica za broj linkova da bi se mogla dobiti željena V dostupnost izborom odgovarajuće topologije mreže. Pokazano je da je za maksimalnu dostupnost mreže potrebno da svi čvorovi imaju istu konektivnost ili konektivnost koja se razlikuje najviše za jedan. Polazeći od ovog pravila, i znajući prethodno određene granice za broj linkova u mreži, u procesu projektovanja može se u nekoliko iteracija doći do topologije mreže koja obezbeđuje zadatu all-terminal dostupnost. Vreme izvršavanja funckija aproksimacije definisanih u okviru ove doktorske disertacije ne zavisi od veličine mreže. To omogućava veliki broj izračunavanja čime se omogućava analiza velikog broja kombinacija ulaznih parametara. Pokazano je da funkcije aproksimacije definisane u okviru disertacije imaju veću tačnost od funkcija koje su do sada publikovane u stručnoj literaturi. Izračunate aproksimativne vrednosti su upoređene i sa tačnim vrednostima dostupnosti i pokazano je da je relativna greška aproksimacije značajno manja od 1% za mreže sa linkovima čija je dostupnost veća od 0,75.'