'Znanje, posebno moderno, je ključni element u razvoju ljudskih resursa, omogućavajući pojedincima i kompanijama da ostanu konkurentni na tržištu. Ovo znanje se stiče kroz formalno obrazovanje i neformalno učenje, u školama, fakultetima i kompanijama, u tradicionalnom i online okruženju. Danas, veliki fokus u nauci je na e-učenju i e-obrazovanju kroz upotrebu savremenih informaciono-komunikacionih tehnologija. U ovom radu su analizirani neformalni oblici e-učenja kroz upotrebu Web 2.0 alata i mogućnosti i prednosti njihove integracije u formalne obrazovne procese. Iako su metode e-učenja relativno poznate, još uvek nisu dovoljno primenjene, posebno u našim uslovima. Rad istražuje uticaj primene neformalnih oblika e-učenja kroz upotrebu Web 2.0 alata (e-učenje 2.0) na podsticanje potencijala ljudskih resursa. Jedan od načina strukturiranja neformalnog e-učenja 2.0 je kroz primenu koncepta kreiranja ličnog okruženja za učenje, gde student sam dizajnira svoje učenje i uključuje neformalno učenje. U tom kontekstu, razmatrane su i promene u pedagogiji koje se odražavaju u prelasku sa okruženja kontrolisanog od strane nastavnika, propisanog i didaktičkog režima, na socijalni, kolaborativni i participativni pristup dizajniranju zadataka i angažovanju učenika, sa učenikom u centru, odnosno na pedagogiju 2.0. iv Da bi se proverili prethodno definisani koncepti u praksi, kreiran je pedagoški model za dizajniranje ličnog okruženja za e-učenje 2.0 koji je proveren kroz akciono istraživanje. Za ispitivanje poznavanja Web 2.0 alata i načina na koji studenti koriste te alate za učenje, korišćena je anketa (upitnik). Ispitanici su bili studenti Fakulteta organizacionih nauka, svih godina i usmerenja. Zaključeno je da primena neformalnih oblika e-učenja 2.0 na fakultetima značajno zavisi od individualnih karakteristika i potencijala studenata i njihovih usmerenja, sa jedne strane, kao i od profesora i njihove organizacije predmeta. U tom smislu, identifikovana je grupa studenata studijskog programa ISiT, četvrte godine kao pogodna populacija za testiranje kreiranog modela. U cilju istraživanja mogućnosti primene ličnog okruženja za učenje u formalnom procesu obrazovanja, kao načina strukturiranja neformalnog e-učenja 2.0, sprovedeno je akciono istraživanje na predmetu E-obrazovanje na Fakultetu organizacionih nauka. Za ove potrebe kreiran je pedagoški model koji predstavlja novi model za dizajniranje ličnog okruženja za e-učenje 2.0, odnosno model za strukturiranje neformalnih oblika e-učenja 2.0. Takođe, u okviru modela dat je i algoritam aktivnosti za dizajniranje ličnog okruženja za e-učenje 2.0, na osnovu koga je model primenjen za realizaciju nastavnog procesa. U tom smislu pokazano je da je moguće primeniti pedagoški model za dizajniranje ličnog okruženja za e-učenje 2.0 u okviru formalnog obrazovnog procesa. Takođe je pokazano da većina studenata ima pozitivne stavove o organizovanju učenja na ovakav način i da doživljavaju ovakav način rada kao značajno kreativniji i zanimljiviji. Na osnovu izloženog izvodi se opšti zaključak da je moguće inovirati formalni obrazovni proces primenom pedagoškog modela za dizajniranje ličnog okruženja za e-učenje 2.0 zasnovanom na konceptu neformalnog učenja. Na taj način se u određenoj meri utiče na razvoj potencijala ljudskih resursa, budućih zaposlenih u vidu unapređenja veština potrebnih za rad u 2.0 okruženju i bolje pripreme za buduće savremeno radno okruženje.'