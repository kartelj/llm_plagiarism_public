U ovom istraživanju se utvrđuje metodološki način za kreiranje informacionog sistema telekomunikacione firme baziran na modelima objedinjavanjem opštih načina razvoja IS i specifičnih inicijativa u sferi telekomunikacija:  MDA (Model Driven Architecture), način razvoja softvera koji je kao standard postavila i promoviše OMG (Object Management Group).  EA (Enterprise Architecture), način za razvoj arhitekture preduzeća, razvoj poslovanja i IT-a istovremeno. TOGAF (The Open Group Architectural Framework) je opšti najpoznatiji arhitekturalni okvir i metod za razvoj arhitekture preduzeća.  NGOSS (The New Generation Operations Systems and Software) program koji razvija Telemanagement Forum i koji predstavlja okvir za razvoj i primenu „Operation and Business Support Systems – OSS/BSS“ u telekomunikacionoj industriji.  SPL (Software Product Line), razvoj IS preko Softverskih proizvodnih linija, predstavlja savremeni način za automatizaciju razvoja softvera koji je baziran na domenskim, specifičnim modelima gde se kroz domensko inženjerstvo razvija familija softverskih proizvoda a ne pojedinačni softverski proizvod. Osnovu metodološkog načina čini specifična softverska proizvodna linija za telekomunikacioni domen koja je bazirana na NGOSS okvirima i modelima i omogućava efikasnu izgradnju IS telekomunikacione firme kroz tri posebna procesa:  Opšti domenski inženjering telekomunikacionog domena,  Domenski inženjering telekomunikacionog domena za tip servisa,  Aplikacioni inženjering. Da bi se utvrdio Metodološki okvir za razvoj IS telekom operatora baziran na modelima neophodno je dobro sagledavanje sledećih dimenzija složenosti telekomunikacionog domena: Funkcionalni domeni, Oblasti integrisanih procesa, Tipovi telekomunikacionih servisa, Faze životnog ciklusa razvoja IS, Konkretni telekom operatori za koje se razvija IS. Zatim je neophodno utvrditi međusobni odnos i utvrditi redosled kretanja kroz dimenzije. Na osnovu NGOSS okvira: eTOM i SID utvrđena je osnovna početna šema koja daje klasifikaciju telekomunikacionog domena na poddomene i horizontalne i vertikalne zavisnosti između poddomena. Kao tehnika za savlađivanje složenosti telekomunikacionog domena i prelazak sa jednog poddomena na drugi utvrđen je osnovni mehanizam „Višenivovsko fazno konfigurisanje“. Kada se takav mehanizam primeni na osnovnu polaznu klasifikacionu šemu dobija se sistem za višenivovsko fazno konfigurisanje telekomunikacionog domena. Posle toga je moguće utvrditi okvir softverske proizvodne linije za telekomunikacioni domen koji obuhvata sve prethodno pomenute dimenzije složenosti domena, kroz domenski i aplikacioni inženjering. Domenski inženjering u ovom načinu je specifičan zbog višedimenzionalne složenosti telekomunikacionog domena i sastoji se iz dva nivoa: Opšti domenski inženjering telekomunikacionog domena i Domenski inženjering za tip servisa. Opšti domenski inženjering telekomunikacionog domena. Jedan od bitnih koraka ovog domenskog procesa je Utvrđivanje sistema za Horizontalno Višenivovsko Fazno Konfigurisanje (HVFK). HVFK sistem ima zadatak da kontrolisano i sveobuhvatno utvrdi sve početne Modele karakteristika po funkcionalnim oblastima telekomunikacionog domena. Sistem se realizuje pomoću četiri HVFK šeme. Unutar funkcionalne oblasti modeli su horizontalno zavisni jedan od drugog i konstruišu se u skladu sa utvrđenim zavisnostima između poddomena. Pored modela karakteristika po funkcionalnim oblastima utvrđuju se i svi neophodni UML šabloni modela: Šabloni modela podataka, Šabloni ponašanja (aplikacije i procesi), itd. Drugi važan korak opšteg domenskog inženjeringa za telekomunikacioni domen je utvrđivanje sistema za Vertikalno Višenivovsko Fazno Konfigurisanje (VVFK). Ovaj sistem se realizuje kroz šest konfiguracionih šema. Glavni rezultat izvršenja vertikalne višenivovske fazne konfiguracije je realizacija razvoja vertikalnih procesa kroz višenivovsku faznu transformaciju Modela karakteristika gde rezultat (konfiguracija) sa prethodnog nivoa predstavlja ulazne parametre za izradu modela na nižem nivoa. Sledeći važan korak je Utvrđivanje sistema za Generisanje Modela. Modeli karakteristika lepo predstavljaju zajedničke i različite karakteristike familije proizvoda. Međutim modeli karakteristika nisu sami sebi svrha. Oni predstavljaju vodilju za izradu modela koji specificiraju podatke ili ponašanje nekog domena. To znači da modeli karakteristika treba da se preslikavaju u druge modele i da na njih prenesu potrebnu semantiku. Preslikavanje MK u druge modele se radi preko šeme za generisanje modela. Domenski inženjering telekomunikacionog domena za tip servisa. U ovom delu SPL za telekomunikacioni domen razrađuju se dalje konfiguracione šeme sistema za horizontalno višenivovsko fazno konfigurisanje (HVFK) koje su utvrđene u opštem domenskom inženjeringu. Ove šeme inače predstavljaju pravila i putanju za utvrđivanje modela za tip servisa. Koristeći ove šeme utvrđuju svi početni Modele karakteristika po funkcionalnim oblastima telekomunikacionog domena za IPTV servis. U drugom delu razrađuju se dalje šeme koje su utvrđene u opštem domenskom inženjeringu za telekomunikacioni domen i koje čine Sistem za vertikalno višenivovsko fazno konfigurisanje (VVFK). Ove šeme inače predstavljaju pravila i putanju za utvrđivanje procesa Sa-kraja-na-Kraj za tip servisa. Koristeći ove šeme anotiraju se međusobno Modeli karakteristika i utvrđuje postupak razvoja vertikalnih procesa za IPTV servis. U drugom delu ovog domenskog procesa utvrđuju se i šeme za automatsko konfigurisanje i generisanje UML modela dijagrama klasa i dijagrama aktivnosti za IPTV servis na osnovu UML šablona modela za IPTV i konfiguracija modela karakteristika. Aplikacioni inženjering telekomunikacionog domena omogućava specifikaciju i generisanje IS konkretnog operatora. Istovremeno se ovaj deo a i ceo metodološki način ilustruje kroz postepeno krojenje i generisanje konkretnog IS za konkretnog operatora IPTV servisa. Prvo se vrši konfigurisanje zahteva IS konkretnog Telekom operatora (Obuhvat IS). Zatim se IS detaljno kroji primenom vertikalnog višenivovskog faznog konfigurisanja. Tokom ovog procesa vrši se generisanje modela IS konkretnog Telekom operatora. Metodološki način razvoja IS telekomunikacione firme baziran na modelima doprinosi rešavanju sledećih problema razvoja IS:  Rešavanje problema Poravnanje biznisa i IT-a (IT and Business Alignment) koje nastaje zbog razlike u nivoima apstrakcija Biznis i IT koncepata.  Nalaženje načina savladavanja Višedimenzionalne složenosti telekomunikacionog domena.  Rešavanje problema razvoja IS zbog Dinamizma poslovanja jer pored toga što je složeno, poslovanje je i vrlo dinamično zbog stalnih i brzih promena tehnologija, zahteva korisnika za novim servisima, konkurencije na tržištu, itd.  Omogućavanje Masovne kastomizacija servisa koje nisu rešili postojeći metodološki načini jer nisu u potpunosti rešili problem ponovnog korišćenja softvera (reuse).  Dopuna opštih EA načina i NGOSS domenskog EA sa detaljnim modelima telekomunikacionog domena korišćenjem postojećih IS koji funkcionišu kod konkretnih telekom operatora.  Omogućavanje efikasnije transformacije modela koja predstavlja jedan od osnovnih opštih problema u MDA načinu. U ovom istraživanju se na kraju daje prikaz i uporedni pregled prednosti i nedostataka postojećih načina i metoda korišćenih u tezi i diskutuje o prednostima koje donosi način izložen u tezi. Automatizacijom prikazanog metodološkog načina, razvoj IS postaje mnogo efikasniji naročito ako se ima u vidu da ovaj način ima veliki potencijal da postane opšta metodologija razvoja IS.