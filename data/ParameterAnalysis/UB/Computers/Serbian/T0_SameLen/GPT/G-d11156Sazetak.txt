Ova doktorska disertacija ima za cilj da istakne i razjasni načine za poboljšanje procesa odlučivanja o izboru ekonomski najpovoljnijeg ponuđača u okviru javne e-nabavke. Izbor se vrši na osnovu prethodno postavljenih kriterijuma koje određuje naručilac u javnoj e-nabavci. Ovaj proces je jednostavan kada postoji manji broj ponuđača u javnoj e-nabavci i kada su definisani kvantitativni kriterijumi koji se mogu međusobno uporediti. Međutim, stvarnost i praksa često donose situacije sa velikim brojem ponuđača, a izbor najpovoljnijeg se vrši na osnovu kvalitativnih i kvantitativnih kriterijuma. Glavna hipoteza koja je dokazana u ovoj doktorskoj disertaciji je da se primenom metoda višekriterijumskog odlučivanja i teorije fazi skupova može poboljšati izbor ekonomski najpovoljnijeg ponuđača u procesu javne e-nabavke kada se koriste kvantitativni i kvalitativni kriterijumi. U ovakvom tipu izbora moguće je odrediti vrednosti povezanih izlaznih promenjivih koje odgovaraju težinama kriterijuma koji pripadaju fazi skupu kroz proces defazifikacije, tj. izbora jedne vrednosti izlazne promenjive uz kvantifikaciju iste. Disertacija takođe predstavlja sistem za podršku odlučivanju zasnovan na konceptu višekriterijumskog odlučivanja i teorije fazi skupova. Ovaj sistem je integralni deo web portala za javne e-nabavke koji omogućava stvaranje kolaborativnog radnog okruženja koje efikasno povezuje naručioce i ponuđače u jedinstveni, virtuelni radni prostor za e-nabavke.