'Za efikasno uključivanje emocionalne inteligencije u napredne sisteme veštačke inteligencije ključno je precizno identifikovanje emocionalnih stanja, gde se paralingvistički elementi govora ističu kao posebno važni nosioci informacija o emocionalnom stanju govornika. U ovom istraživanju je izvršena komparativna analiza karakteristika govornog signala i metoda klasifikacije najčešće primenjenih u rešavanju problema automatskog prepoznavanja emocionalnih stanja govornika, a potom su razmatrane opcije za poboljšanje performansi sistema za automatsko prepoznavanje govornih emocija. Unapređeni su diskretni skriveni Markovljevi modeli korišćenjem QQ krive za potrebe definisanja etalona vektorske kvantizacije, a razmatrana su i dodatna poboljšanja modela. Istražene su mogućnosti za precizniju reprezentaciju govornog signala, gde je analiza proširena na veliki broj karakteristika iz različitih grupa. Formiranje velikih skupova karakteristika zahteva redukciju dimenzija, gde je pored poznatih metoda analizirana i alternativna metoda bazirana na Fibonačijevom nizu brojeva. Na kraju su razmatrane opcije za integraciju prednosti različitih pristupa u jedinstven sistem za automatsko prepoznavanje govornih emocija, te je predložena paralelna multiklasifikatorska struktura sa kombinatornim pravilom koje pored rezultata klasifikacije pojedinačnih klasifikatora ansambla koristi i informacije o karakteristikama klasifikatora. Takođe, predloženo je automatsko formiranje ansambla klasifikatora proizvoljne veličine korišćenjem redukcije dimenzija bazirane na Fibonačijevom nizu brojeva.'