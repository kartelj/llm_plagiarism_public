'Glavni zadatak ovog istraživanja je da predstavi i empirijski testira integrisani model lojalnosti korisnika maloprodajnih usluga u Srbiji. Pregled literature, koji je prethodio primarnom istraživanju, razmatrao je ključne determinante lojalnosti korisnika usluga, kao što su kvalitet usluga, zadovoljstvo i percipirana vrednost. Istraživanje je sprovedeno pomoću strukturiranog upitnika, na uzorku od 737 korisnika maloprodajnih usluga u nespecijalizovanim prodavnicama sa dominantnim učešćem prehrambenog asortimana, koristeći metode multivarijacione analize podataka u softverskim paketima SPSS 18 i LISREL 8.80. Rezultati istraživanja, dobijeni primenom eksplorativne i konfirmatorne faktorske analize, ukazuju na multidimenzionalnost koncepta kvaliteta maloprodajnih usluga u Srbiji. Identifikovane su četiri dimenzije kvaliteta maloprodajnih usluga, koje se mogu nazvati kao (F1) Ponašanje i izgled zaposlenih, (F2) Ambijentalni uslovi, (F3) Komunikacija sa kupcima i (F4) Prostorni raspored i asortiman. Primena modeliranja strukturnim jednačinama otkrila je da zadovoljstvo ima najveći uticaj na lojalnost korisnika, a sledi ga percipirana vrednost, koja pored direktnog, ima i indirektan uticaj na lojalnost korisnika usluga, posredovan zadovoljstvom. Rezultati ovog istraživanja takođe ukazuju na kvalitet usluga kao značajnu determinantu lojalnosti potrošača. Ova latentna varijabla, iako ne utiče statistički značajno direktno na lojalnost korisnika maloprodajnih usluga, predstavlja njenu indirektnu determinantu, utičući na percipiranu vrednost i zadovoljstvo. Rezultati istraživanja ukazuju na potrebu za merenjem i poboljšanjem zadovoljstva potrošača i percipirane vrednosti usluga, kao i kvaliteta usluga, u cilju stvaranja baze lojalnih korisnika. S obzirom da je istraživanje sprovedeno na prigodnom uzorku, u budućim istraživanjima treba posvetiti pažnju formulisanju i testiranju instrumenta za merenje kvaliteta usluga, kao i merenju zadovoljstva i percipirane vrednosti, koje bi trebalo da se sprovede na reprezentativnom uzorku korisnika maloprodajnih usluga u Srbiji.'