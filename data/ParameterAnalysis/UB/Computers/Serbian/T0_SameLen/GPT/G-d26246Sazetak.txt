Korišćenje biometrijskih tehnika postaje sve učestalije u savremenom društvu, do te mere da se može reći da su one deo naše svakodnevice. Prilikom uvođenja biometrijske autentifikacije, svaki sistem ima svoje specifičnosti i ograničenja, u skladu sa scenarijem u kojem se koristi. Za izbor odgovarajućeg biometrijskog modaliteta, kao i algoritama za rad sa njim, potrebno je izvršiti odgovarajuću evaluaciju performansi biometrijskog sistema. Međutim, ova evaluacija nije uvek jednostavna, kako za unimodalne, tako i za multimodalne biometrijske sisteme. Čak i kada su dostupne javne baze biometrijskih podataka za evaluaciju algoritama određenog biometrijskog modaliteta, neophodno je prilagoditi rad sistema protokolu testiranja koji određena baza definiše. U slučaju multimodalnog pristupa, evaluacija se dodatno komplikuje zbog upotrebe različitih algoritama za fuziju informacija. Budući da u dostupnoj literaturi nije pronađen detaljan prikaz modela evaluacije multimodalnih biometrijskih sistema, a kako bi se prevazišle ove poteškoće, u okviru ovog doktorata definisan je objedinjeni model evaluacije multimodalnih biometrijskih sistema. Za definisanje ovog modela korišćena je MDA (Model Driven Architecture) paradigma. U okviru objedinjenog modela dat je metamodel evaluacije multimodalnih biometrijskih sistema, koji predstavlja svojevrsnu ontologiju pojmova relevantnih za ovu oblast. Korišćenjem ovog metamodela, moguće je kreirati modele evaluacije različitih biometrijskih sistema. Na osnovu modela evaluacije multimodalnih biometrijskih sistema kreiran je prototip okvira za evaluaciju multimodalnih biometrijskih sistema. Pomoću predloženog okvira moguća je evaluacija performansi multimodalnog biometrijskog sistema u različitim slučajevima korišćenja. Eksperimentalni rezultati evaluacije nad konkretnom bazom i algoritmima pokazuju da primena okvira skraćuje za četiri puta vreme potrebno za evaluaciju. Razvijena je i nova metoda za analitičko određivanje praga osetljivosti u skladu sa postavljenim parametrima željenog ponašanja sistema. Na kraju, na primeru alata koji je koristio neke od funkcionalnosti okvira, prikazano je kako primena okvira može učiniti efikasnijim proces obrazovanja inženjera u oblasti biometrije.