'Kvalitetan izbor strategije rutiranja u paketskoj mreži značajno utiče na pouzdanost mreže i kvalitet prenosa podataka. Izabrana strategija rutiranja takođe utiče na stepen iskorišćenja različitih mrežnih resursa. Loše izabrano rutiranje može izazvati stvaranje uskih grla u mreži i blokadu određenih linkova. Takođe, odabrana strategija rutiranja utiče na kašnjenje pri prenosu paketa i cenu mreže. U cilju odabira pravilne strategije rutiranja za određenu mrežnu topologiju i korisničke zahteve, vrši se optimizacija rutiranja. Proces optimizacije rutiranja ima za cilj određivanje putanja paketa kako bi se postigla što bolja vrednost mrežnih performansi. U zavisnosti od problema koji se rešava, optimizacija rutiranja može imati za cilj maksimizaciju propusne moći mreže, minimizaciju cene mreže, minimizaciju kašnjenja u prenosu i slično.
U ovom radu ćemo se baviti problemima optimizacije rutiranja sa ciljem maksimizacije propusne moći i minimizacije cene mreže. Želimo da komunikaciona mreža bude neblokirajuća, što znači da mreža mora garantovati servis za sve korisnike koji generišu ili primaju saobraćaj unutar dozvoljenih granica. Bez obzira na trenutno stanje saobraćaja u mreži, korisnički zahtevi za slanje ili prijem paketa moraju biti usluženi, ukoliko ne prelaze dozvoljene vrednosti. Osnovu ovog rada čini predlog nove šeme rutiranja zasnovane na balansiranju saobraćaja i rutiranju po najkraćoj putanji, koju nazivamo rutiranje sa balansiranjem saobraćaja (RBS). Predložena šema rutiranja može se optimizovati tako da se postigne maksimalna propusna moć mreže ili minimalna cena mreže, a za optimizaciju se koristi linearno programiranje.
Glavna prednost predložene strategije rutiranja je realna mogućnost njene implementacije. Rutiranje po najkraćoj putanji je široko primenjeno, a predložena šema rutiranja je modifikacija koja se relativno lako realizuje. Dimenzija linearnog programa koji koristimo je prihvatljiva za praktičnu primenu, kao i vreme potrebno za njegovo izvršavanje. Primena predložene šeme može omogućiti servis za veći broj korisnika nego u slučaju kada se koristi regularno rutiranje po najkraćoj putanji, bez potrebe za promenama postojeće mrežne topologije. Takođe, u postojećoj mreži, predložena šema omogućava servisiranje određenog broja korisnika po nižoj ceni u odnosu na cenu servisiranja istog skupa korisnika u mreži koja koristi rutiranje po najkraćoj putanji.
U ovom radu će prvo biti definisana strategija rutiranja sa balansiranjem saobraćaja. Zatim će biti analizirane performanse predložene strategije rutiranja i izvršeno njeno poređenje sa regularnim rutiranjem po najkraćoj putanji. Konkretno, biće analizirana dva slučaja. U prvom slučaju ćemo optimizovati rutiranje sa balansiranjem saobraćaja, kako bi se postigla maksimalna propusna moć mreže. Propusna moć mreže koja koristi rutiranje sa balansiranjem saobraćaja će zatim biti upoređena sa propusnom moći mreže koja koristi rutiranje po najkraćoj putanji. Biće pokazano da se primenom balansiranja saobraćaja može postići značajno povećanje propusne moći mreže, koristeći postojeće resurse. U drugom slučaju, biće optimizovano rutiranje sa balansiranjem saobraćaja, kako bi se postigla minimalna cena mreže koja može podržati određeni saobraćaj. Cena mreže koja koristi rutiranje sa balansiranjem saobraćaja će zatim biti upoređena sa cenom mreže koja koristi regularno rutiranje po najkraćoj putanji. Biće pokazano da je cena mreže koja može podržati određeni saobraćaj manja ako se koristi predloženo rutiranje sa balansiranjem saobraćaja.
Analiza će biti sprovedena za regularne i realne mrežne topologije. Takođe, optimizacija rutiranja će biti sprovedena i za slučajeve kada se zahteva da mreža bude pouzdana. Pouzdana mreža mora biti u stanju da omogući nesmetanu komunikaciju korisnika čak i u slučaju otkaza nekog resursa (linka ili rutera). U slučaju otkaza nekog resursa, veće opterećenje se postavlja na one resurse koji su ostali u funkciji. Zato se u takvoj mreži garantovani saobraćaj svakog korisnika mora dodatno ograničiti (čime se smanjuje propusna moć mreže), odnosno kapacitet svakog linka dodatno povećati (čime se povećava i cena mreže). Biće pokazano da su performanse predloženog rutiranja sa balansiranjem saobraćaja u svakom od analiziranih slučajeva iste ili bolje od performansi rutiranja po najkraćoj putanji, koje je danas široko rasprostranjeno u praksi.'