'U prvom delu, ova disertacija se bavi analizom protokola rutiranja u topologijama data centara. Dvofazni protokoli rutiranja, koji omogućavaju izbegavanje zagušenja u mreži u pravilnim topologijama data centara sa velikim brojem alternativnih putanja, su posebno istaknuti. Predstavljen je novi algoritam za optimizovano dvofazno balansiranje, LB-ECR, koji poboljšava iskorišćenje komunikacionih mreža data centra. LB-ECR, koji koristi metode linearnog programiranja, maksimizuje protok bez gubitaka za date saobraćajne zahteve svičeva. LB-ECR se oslanja na ECMP rutiranje, koje je često prisutno u data centrima jer koristi alternativne putanje iste cene. Dvofazno balansiranje pojednostavljuje linearni model eliminacijom saobraćajnih tokova i smanjuje mogućnost zagušenja raspoređivanjem saobraćaja po manje iskorišćenim linkovima mreže. Pojednostavljenje linearnog modela omogućava njegovo rešavanje za mreže velikih data centara. Disertacija uključuje pregled topologija i načina rutiranja u data centrima, kao i rezultate poređenja različitih algoritama rutiranja u tipičnim topologijama data centara. Pored optimizacije rutiranja, disertacija se bavi algoritmima ažuriranja lukap tabela rutera. Drugi deo disertacije obuhvata pregled lukap algoritama i algoritama ažuriranja, i analizu performansi ažuriranja dva napredna lukap algoritma. Formule za proračun najgoreg slučaja zauzeća memorija lukap bloka su izvedene, a rezultati simulacije pokazuju zauzeće memorije za tipične tabele rutiranja. Prikazani su i rezultati broja pristupa memorijama lukap bloka tokom ažuriranja, kao i kompleksnost algoritama ažuriranja i vreme izvršavanja za tipične tabele rutiranja. Treći deo disertacije sadrži opis implementacija algoritama rutiranja sa balansiranjem i algoritama ažuriranja lukap tabela, kao i načine integracije ovih implementacija u okviru rutera.'