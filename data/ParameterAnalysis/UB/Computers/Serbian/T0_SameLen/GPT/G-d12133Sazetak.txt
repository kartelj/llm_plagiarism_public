Ocenjivanje truda neophodnog za implementaciju softverskog sistema predstavlja jedan od najzahtevnijih ali i najvažnijih zadataka sa kojima se suočavaju softverski timovi. Ocenjivanje truda često je ključni faktor koji će odrediti da li će projekat započeti, pod kojim uslovima će se sprovoditi i da li će se uopšte uspešno završiti i koristiti. Realnost je da se ocene često donose na osnovu nedovoljno definisanih zahteva koristeći različite heuristike, pretpostavke i iskustva, gde se u ograničenom vremenskom periodu traže što bolje ocene. Uprkos značajnom napretku u različitim oblastima softverskog inženjeringa tokom poslednjih decenija, ocenjivanje truda uglavnom se i dalje svodi na subjektivne ocene timova ili stručnjaka u nekoj oblasti sa greškama ocene koje često nisu zadovoljavajuće. Globalne statistike pokazuju da se samo trećina softverskih projekata uspešno završi, trećina se završi uz prekoračenje budžeta i rokova, dok trećina projekata propadne. Jedan od glavnih razloga za ovakve loše rezultate su nedovoljno dobre ocene truda. Cilj ovog rada je analiza postojećih metoda ocenjivanja i predlaganje novih metoda kojima se ocene truda mogu olakšati i poboljšati. Osnovna ideja koja će biti predstavljena u radu je mogućnost uvođenja novih prediktivnih modela i tehnika kojima će se postojeće metode poboljšati. U radu će biti predstavljeni predlozi rešenja za unapređenje postojećih metoda ocenjivanja kao i konkretni rezultati koji se mogu dobiti primenom tih rešenja na realnim softverskim projektima. Unapređenja se svode na identifikaciju parametara kojima se mogu opisati projekti koji najviše utiču na trud potreban da se implementira projekat, kao i zavisnosti među parametrima i trudom.