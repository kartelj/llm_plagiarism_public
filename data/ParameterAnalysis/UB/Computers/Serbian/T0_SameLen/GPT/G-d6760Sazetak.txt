'Ova disertacija se bavi istraživanjem upotrebe modernih metoda softverskog inženjeringa u kreiranju open-source softvera za inteligentne sisteme. Kreiran je univerzalni model softverskog okvira i daju se smernice za upravljanje open-source projektima u ovoj sferi. Model okvira i smernice za upravljanje projektima su razvijeni i potvrđeni kroz praksu, dodavanjem novih funkcionalnosti na odabrani softverski okvir za neuronske mreže. Izabrani softverski okvir za neuronske mreže je trenutno jedan od lidera u ovoj oblasti na globalnom nivou. Predložene metode razvoja softvera su univerzalne, mogu se primeniti i na druge oblasti inteligentnih sistema, i rešavaju aktuelne probleme i specifičnosti razvoja softvera u ovim oblastima. Problemi i specifičnosti nastaju zbog činjenice da se često radi o istraživačkom softveru koji treba da bude primenljiv i za praktične probleme, i zbog složenosti softvera koji istovremeno treba da bude jednostavan za upotrebu i modifikaciju. Predložene metode razvoja se odnose na specifikaciju zahteva, planiranje razvoja, dizajniranje, implementaciju i održavanje, i predstavljene su kao preporuke koje su se pokazale kao dobra praksa. Osim ovog teorijskog i metodološkog doprinosa, disertacija je doprinela i konkretnim unapređenjima odabranog okvira iz oblasti inteligentnih sistema, što značajno poboljšava njegovu praktičnu upotrebu.'