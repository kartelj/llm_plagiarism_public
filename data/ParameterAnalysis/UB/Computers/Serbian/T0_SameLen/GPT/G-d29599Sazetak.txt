Ova doktorska disertacija se fokusira na istraživanje mogućnosti virtuelnih svetova za upotrebu u istraživačkim i obrazovnim svrhama. U tom kontekstu, dva su glavna aspekta obrađena u disertaciji. Prvi aspekt odnosi se na koncept autonomnih agenata, kao i na teoriju agenata uopšte, u kontekstu virtuelnih svetova. Drugi aspekt se odnosi na upotrebu virtuelnih svetova u obrazovanju, sa posebnim naglaskom na virtuelne laboratorije. Na početku disertacije dat je kratak uvod koji se odnosi na terminologiju i pojmove povezane sa oblašću kojom se ova disertacija bavi. Zatim je predstavljena sistematska i temeljna analiza uloge agenata u virtuelnim svetovima. Ovo, između ostalog, uključuje i analizu tehnika potrebnih za oblikovanje ponašanja agenata. Zatim je u disertaciji detaljno opisan razvoj originalnog virtuelnog obrazovnog sistema posvećenog agentima. Na kraju, analiziran je koncept virtuelnih laboratorija u NTI (nauka, tehnologija, inženjerstvo) disciplinama i izvršena je evaluacija postojećih rešenja u skladu sa kriterijumima koji su definisani u disertaciji.