'Ova studija se bavi praćenjem aktivnosti studenata, identifikacijom obrazaca iz okruženja i njihovom prezentacijom putem tehnologije Interneta inteligentnih uređaja. Centralna hipoteza, koja je potvrđena u okviru ove doktorske disertacije, jeste da se efikasnost nastavnog procesa može unaprediti kroz primenu tehnologije Interneta inteligentnih uređaja u nastavi, putem sistema za praćenje aktivnosti studenata koji omogućava gotovo realno vreme analize parametara iz okruženja i prezentaciju obrađenih rezultata. Da bi se sagledao broj tehnika potrebnih za realizaciju navedenih procesa i opravdala potreba za ovom studijom, izvršen je pregled relevantnih istraživanja u oblasti računarskih i društvenih nauka. Pregledom su obuhvaćene komparativna analiza i poređenje platformi pametnih učionica koje su pre svega platforme gde će se implementirati nova sveobuhvatna kompjuterska rešenja sposobna da prepoznaju sociološke kontekste u trenutku njihovog nastanka. Društvene nauke su od ključnog značaja za razumevanje pozadine procesa koji se klasifikuju i prate, stoga je pregled društvenih nauka, pre svega socioloških signala, zaokružio pregled relevantnih bibliografskih izvora i dao smernice za dalju moguću realizaciju sistema za praćenje aktivnosti. Pregledom su identifikovani potencijalni parametri i algoritmi koji se mogu analizirati i koristiti za analizu, a zatim je predstavljena metodologija koja je korišćena u istraživanju za sve faze studije. Pre definisanja algoritama koji se mogu koristiti i postavke arhitekture objašnjeni su zahtevi sistema koje je neophodno ispuniti da bi prepoznavanje paterna u učionici moglo efikasno obavljati. Prepoznavanje paterna se obavlja metodom mašinskog učenja za koji je preduslov postojanje klasifikatora baziranom na određenom setu podataka. Simulacija sistema je urađena pre implementacije korišćenjem seta podataka koja nisu korišćeni u procesu treniranja. Pri simulaciji sistem je pokazao prosečnu tačnost od 92.2%. Nakon simulacije, sistem je implementiran i perforamanse su evaluirane upoređivanjem anotatora u realnom vremenu (ocena studenata za vreme predavanja) i ocene koje je dao sistem. Prosečna tačnost sistema evaluiranog na ovaj način za tri grupe studenata bila je 81.9%. Sistem je implementiran u Matlab-u i u mogućnosti je da ekstraktuje parametre iz digitalanog signala koji se prikupljaju pomoću kamere i mikrofona. Iz slike se ekstraktuje intezitet pokreta studenata na osnovu razlika između frejmova dok se iz zvuka ekstraktuju sledeće karakteristike: glasovni segmenti, vrema govora, glasovna stopa, broj kratkih govornih segmenata, formantna frekvencija, pouzdanost formantne frekvencije, vrednost najvećeg autokorelacionog pika, lokacija najvećeg autokorelacionog pika, broj autokorelacionih pikova i govorna aktivnost. Vrednosti ovih parametara se zatim koriste kao input za klasifikator koji se sastoji od skupa podataka ekstraktovanog iz velikog broja snimljenih predavanja, za vreme kojih su studenti ocenjivali kvalitet predavanja u realnom vremenu korišćenjem aplikacije na mobilnom telefonu. Finalna evaluacija performansi sistema sprovedena nakon implementacije, gde je sistem korišćen za prepoznavanje parametara uživo na predavanjima, pokazala je da je sistem sa zadovoljavajućom tačnošću (81.9%) u mogućnosti da prepozna zainteresovanost studenata.