Pristupi obrade prirodnih jezika koji se oslanjaju na statistiku obično zahtevaju velike količine anotiranih podataka, kao i različite jezičke alate, što ograničava njihovu upotrebu u situacijama sa ograničenim resursima. U ovoj disertaciji je opisana metodologija za razvijanje statističkih rešenja za semantičku obradu prirodnih jezika sa ograničenim resursima. Ovi jezici su karakteristični ne samo po ograničenom broju dostupnih jezičkih resursa, već i po ograničenim mogućnostima za razvijanje novih skupova podataka i specifičnih alata i algoritama. Predložena metodologija je fokusirana na kratke tekstove zbog njihove učestalosti u digitalnoj komunikaciji i zbog veće kompleksnosti njihove semantičke obrade. Metodologija obuhvata sve faze kreiranja statističkih rešenja, od prikupljanja tekstualnog materijala, preko anotiranja podataka, do formulisanja, obučavanja i evaluacije modela mašinskog učenja. Njena primena je detaljno prikazana na dva semantička problema – analizi sentimenta i određivanju semantičke sličnosti. Kao primer jezika sa ograničenim resursima korišćen je srpski jezik, ali se predložena metodologija može primeniti i na druge jezike iz ove kategorije. Pored opšte metodologije, u doprinose ove disertacije spada razvoj novog, fleksibilnog sistema označavanja sentimenta kratkih tekstova, nove metrike za utvrđivanje ekonomičnosti anotacije, kao i nekoliko novih modela za određivanje semantičke sličnosti kratkih tekstova. Rezultati disertacije uključuju i kreiranje prvih javno dostupnih anotiranih skupova podataka za probleme analize sentimenta i određivanja semantičke sličnosti kratkih tekstova na srpskom jeziku, razvoj i evaluaciju većeg broja modela na ovim problemima, i prvu komparativnu evaluaciju većeg broja alata za morfološku normalizaciju na kratkim tekstovima na srpskom jeziku.