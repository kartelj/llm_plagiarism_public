'Iako je veštačka inteligencija doživela veliki napredak, ljudski mozak je još uvek superiorniji kada se uzme u obzir razumijevanje i manipulacija delimično poznatim činjenicama. Ovo je posebno istaknuto u oblasti odgovaranja na pitanja. Kada je potrebno dati odgovor, posebno onaj koji se eksplicitno ne nalazi u tekstu korpusa koji se pretražuje, prednosti eksperta – čoveka predstavljaju različite sposobnosti kao što je sposobnost objašnjavanja, kombinovanja složenih odgovora i apstraktnog rezonovanja. Sistemi za Inteligentno Prosleđivanje Pitanja (SIPP) imaju za svrhu razmenu znanja na nivou proizvoljne oblasti ekspertize i od značaja su za veliki broj aplikacija u kojima se zahteva intenzivna komunikacija između korisnika. Korist od primene ovakvih sistema uključuje: (a) smanjenje nepotrebnog opterećenja eksperata koji predstavljaju vredan resurs i (b) povećanje kvaliteta usluga institucije (univerzitet, vlada, preduzeće), imajući u vidu zadovoljstvo korisnika s obzirom da su njihova pitanja prosleđena relevantnim osobama. U ovom radu predstavljena je metodologija projektovanja sistema za inteligentno prosleđivanje pitanja napisanih na prirodnom jeziku – SIPP. Na početku je dat detaljan pregled ove oblasti gde je poseban akcenat stavljen na realizaciju faza SIPP procesa. Takođe, u ovom poglavlju predstavljena je originalna prezentaciona paradigma koja generalizuje suštinu svih raspoloživih SIPP rešenja iz otvorene literature. Prezentaciona paradigma sadrži tri osnovne faze izvršavanja koje se odnose na tri glavna problema prilikom realizacije sistema: analizu pitanja, prosleđivanje pitanja i profilisanje korisničkog znanja. Na osnovu ove paradigme izvršena je detaljna 6 analiza i evaluacija ovakvih sistema, a kao zaključak naveden je predlog rešenja uočenih problema. U nastavku disertacije opisana je realizacija predloženih rešenja u vidu prototipa SIPP sistema. U okviru modula za obradu pitanja realizovan je pristup koji omogućava vizualizaciju pitanja, što obezbeđuje intuitivnu predstavu specifičnih odnosa između koncepata, kao i njihovog značaja u pitanju. Takođe, ovaj pristup kombinuje potpuno automatsku obradu teksta i ručnu korekciju rezultata, pružajući korisniku mogućnost povećanja tačnosti izlaza. Istovremeno, realizovani modul za obradu teksta upotrebljen je i za analizu odgovora. Nakon toga analizirani su i diskutovani postojeći pristupi za određivanje semantičke sličnosti dva kratka teksta, pogodni za jezike sa vrlo ograničenim elektronskim lingvističkim resursima, gde je poseban akcenat stavljen na srpski jezik. Na osnovu donetih zaključaka predložen je novi algoritam, nazvan LInSTSS, koji prilikom određivanja semantičke sličnosti dva kratka teksta uzima u obzir i specifičnosti reči koje ovi tekstovi sadrže. Takođe, realizovan je korpus parafraza za srpski jezik nad kojim je izvršena evaluacija. Rezultati dobijeni nad ovim korpusom pokazali su da predloženi algoritam pruža bolje rezultate u odnosu na postojeća rešenja. Konačno, na osnovu evaluacije nad korpusima parafraza za srpski i engleski izvršeno je fino podešavanje parametara, a takođe stečena iskustva upotrebljena su za realizaciju modula za određivanje semantičke sličnosti između pitanja i korisničkog profila. U okviru realizacije faze prosleđivanja pitanja, diskutovane su specifičnosti problema poređenja pitanja i korisničkih profila, i predložen je novi algoritam nazvan P2Q. Ovaj algoritam određuje najveću (maksimalnu) sličnost između koncepata identifikovanih u pitanju i onih koji se nalaze u korisničkom profilu. Konačno, analizirani su dostupni veb portali i odabran je jedan čiji podaci se upotrebljeni za formiranje korpusa pitanja i odgovora. U 7 korpusu su izdvojene tri različite vrste korisnika, koje modeluju: (1) interesovanje, (2) znanje i (3) istovremeno i znanje i interesovanje. Formirani korpus je zatim upotrebljen za evaluaciju celokupnog sistema i testiranje polaznih hipoteza. Dobijeni rezultati su pokazali da P2Q pristup pruža znatno bolje rezultate u odnosu na ostale evaluirane pristupe. Takođe, uočeno je da upotreba semantičke ekstrakcije informacija iz teksta može poboljšati rezultate. Doprinos izložene doktorske disertacije je u domenu analize i sinteze jednog ovakvog softverskog sistema, koji treba da omogući inteligentno prosleđivanje pitanja napisanih na prirodnom jeziku. Takođe, na osnovu rezultata evaluacije zaključeno je da pravilno dodeljene težine mogu poboljšati performanse celokupnog sistema, ali takođe u slučaju da nisu pravilno postavljene mogu ih znatno pogoršati. Konačno, utvrđeno je da pri profilisanju kompetentnosti korisnika da pruži odgovor na postavljeno pitanje, nije važno samo razmotriti njegove najbolje odgovore, odnosno profilisati njegovo znanje, već je takođe potrebno uzeti u obzir i pitanja koja je postavio, s obzirom da ona mogu izraziti interesovanje.'