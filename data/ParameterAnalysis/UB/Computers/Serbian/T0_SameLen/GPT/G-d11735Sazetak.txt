"Kompresija i kodiranje digitalnih slika se odnose na smanjenje memorijskih resursa potrebnih za prikaz, skladištenje i prenos digitalnih slika. Upotreba tehnika za kompresiju rezultira značajnim uštedama. Efikasni algoritmi i arhitekture za kompresiju i dekompresiju su ključni za primene koje zahtevaju performanse u realnom vremenu. Postojeći metodi za kompresiju digitalnih slika sa visokim stepenom kompresije su dugotrajni i zahtevaju složene procesore i veliku memoriju velike propusne moći, što povećava potrošnju. I vreme obrade i kapacitet memorije postojećih metoda za kompresiju slike sa gubicima rastu sa stepenom kompresije. U ovoj doktorskoj disertaciji, pristupilo se rešavanju problema hardverske implementacije kodeka koji bi smanjio potrebne memorijske resurse, bio brz i imao visok stepen kompresije. Korišćenjem kombinovanih naučnih metoda, to je postignuto. Smanjenje potrebnih memorijskih resursa postignuto je upotrebom optimizovanih nestacionarnih filtera i novog algoritma dvodimenzionalne podopsežne transformacije, kao i jednoprolaznom realizacijom procenjivača verovatnoća. Brzina rada postignuta je upotrebom jednoprolaznog algoritma za procenu verovatnoća i izbegavanjem deljenja ulazne slike na blokove. Visok stepen kompresije postignut je kombinovanim delovanjem sastavnih delova rešenja: podopsežnog transformatora, kvantizera, jednoprolaznog procenjivača verovatnoća i entropijskog enkodera. Hardverska implementacija iz ove disertacije verifikovana je u primeni sistema za kompresiju slike sa mrežnim interfejsom, gde je pokazano da je moguće u jedno programabilno logičko kolo nižeg cenovnog razreda smestiti ceo enkoder slike u boji, bez korišćenja spoljašnje memorije."