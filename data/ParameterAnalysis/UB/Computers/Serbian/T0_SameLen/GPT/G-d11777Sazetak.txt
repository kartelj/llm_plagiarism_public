Podaci skladišteni su osnova za implementaciju poslovne inteligencije, integraciju podataka i podršku poslovnim odlukama. Dimenzioni model se obično gradi za skladišta podataka, omogućavajući bolju vizualizaciju podataka. Arhitektura skladišta podataka uključuje definicije osnovnih elemenata skladišta podataka i opisuje kako su ti elementi konstruisani i povezani. Postoje dva dominantna pristupa arhitekturi skladišta podataka danas. Jedan pristup, poznat kao CIF (Corporate Information Factory) arhitektura, podržava Bill Inmon, koji veruje da skladište podataka treba da bude normalizovano i da sadrži atomske podatke u trećoj normalnoj formi. Drugi pristup, poznat kao BUS arhitektura, podržava Ralph Kimbal, koji tvrdi da skladište treba da ima višedimenzionalnu strukturu. Koncept skladišta podataka Data Vault, koji je osmislio Daniel Linstedt, predstavlja detaljno orijentisan, istorijski praćen i jedinstveno povezan skup normalizovanih tabela koje podržavaju jedno ili više funkcionalnih područja poslovanja. Ovo je hibridni pristup koji kombinuje najbolje osobine između 3. normalne forme (3NF) i zvezdane šeme. Koncept Data Vault naglašava potrebu da se ostavi trag odakle i kada su podaci došli u bazu podataka, i omogućava laku promenu strukture skladišta podataka u skladu sa promenama u poslovnom okruženju. Skladišta podataka se grade različitim metodološkim pristupima. Međutim, problem je što proces dizajniranja skladišta podataka i izrade dimenzionog modela nije automatizovan. U disertaciji je analiziran problem dizajniranja skladišta podataka na osnovu široke literature, i istražena je mogućnost automatizacije fizičkog projektovanja skladišta podataka baziranog na Data Vault konceptu sa minimalnom interakcijom sa korisnikom. U radu je predstavljen osnovni algoritam za automatizaciju fizičkog projektovanja skladišta podataka, baziran na Data Vault konceptu, koji se temelji na modelu metapodataka transakcionih izvora podataka i modelu pravila. Algoritam za direktni pristup fizičkog projektovanja skladišta podataka formalizuje, generalizuje i u velikoj meri automatizuje proces fizičkog projektovanja skladišta podataka na osnovu fizičkog modela strukturiranih, polustrukturiranih i jednostavnijih nestrukturiranih izvora podataka. Relacioni model je zajednički faktor i za Data Vault implementaciju i za izvorne podatke, pa se svi tipovi prvo apstrahuju metamodelom. Naziv direktni pristup (engl. direct approach) upravo znači da se u predloženom pristupu direktno dolazi do fizičkog modela Data Vaulta (engl. Physical Data Vault - PDV) na osnovu fizičkog modela izvora podataka u relacionom obliku. Konceptualizacija metapodataka predstavljena je fizičkim modelom podataka koji se sa manjim izmenama može koristiti u projektovanju individualnih skladišta podataka i predstavlja osnovni metodološki doprinos rada. Osim toga, rad pruža sveobuhvatan integrisan pristup automatizaciji projektovanja skladišta podataka jer, pored automatizacije projektovanja samog skladišta podataka, pristup omogućuje projektovanje data martova, i projektovanje ETL procesa (iz izvora u skladište podataka, i iz skladišta podataka u data martove). Na ovaj način dobijamo integraciju svih potrebnih aktivnosti koje su potrebne za realizaciju kompletnog skladišta podataka. Na osnovu rezultata istraživanja u disertaciji napravljen je prototip aplikacije za podršku fizičkom projektovanju skladišta podataka. Simulacija algoritma, uz podršku prototipa aplikacije sprovedena je na stvarnom slučaju u oblasti zdravstva i zdravstvenog osiguranja i daje dobre rezultate.