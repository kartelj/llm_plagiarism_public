Područje računarstva u oblaku je doživelo intenzivan razvoj tokom poslednje decenije. Oblačna okruženja i servisi koji se nude u njima postoje u raznovrsnim formama koje su diskutovane u ovom radu. Prilikom njihove upotrebe, identifikovani su različiti problemi koji predstavljaju velike izazove za korisnike. Administratori i korisnici relacionih baza podataka su se suočavali sa različitim problemima čak i pre postojanja oblaka. Ažuriranje softvera, kao operativno zahtevan problem, sa pojavom relacionih baza podataka kao platforme u oblaku postao je isključiva odgovornost pružaoca usluge. S druge strane, problemi koji zahtevaju unapređivanje rada i optimizovanje relacione baze podataka postali su još izraženiji zbog višeg nivoa apstrakcije koji donosi oblak i većeg broja relacionih baza koje je potrebno istovremeno održavati. S obzirom da se u oblaku prikupljaju i čuvaju detaljne informacije o upotrebi servisa, u ovom radu je realizovan sistem koji na osnovu analize prikupljenih podataka olakšava korisnicima razumevanje funkcionisanja relacione baze podataka i pronalaženje uzroka problema koji se u radu sa njima mogu pojaviti. Nakon detaljnog pregleda uže i šire naučne oblasti, predložen je i definisan sistem koji uključuje dve vrste statističkih modela da bi se obezbedila i sveobuhvatnost i preciznost. Za donošenje konačnih odluka nad dobijenim podacima od strane statističkih modela o tome šta je uzrok a šta je posledica definisan je i ekspertski sistem. Opisan je i izgled infrastrukture koja je zasnovana na konceptu mikroservisa. Pored definisanog sistema, predstavljen je način organizacije tima sačinjenog od različitih aktera sa različitim odgovornostima. Konkretna implementacija sistema je izvršena u Azure platformi kompanije Microsoft. Implementirani sistem je potom podrobno testiran i evaluiran upotrebom realnog radnog opterecenja iz produkcionog okruženja Azure SQL relacione baze podataka tokom perioda od 6 meseci. Dobijeni rezultati su pokazali značajno unapređenje u pogledu performansi izvršavanja upita. Od pojedinačnih korisnika je dobijena i eksplicitna usmena i pismena potvrda o tome. Izvršena je i analiza dobijenih podataka o unapređenju korišćenja relacionih baza podataka svih korisnika platforme koji su se prijavili na ovaj sistem. Zaključak rada sadrži pravce i mogućnosti budućih istraživanja u ovoj oblasti.