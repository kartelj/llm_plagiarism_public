Video sadržaj u 3D formatu postaje sve češći u žičanim i bežičnim mrežama. Zbog velike količine podataka koju karakteriše 3D video, njegova prisutnost u mreži stvara veliko opterećenje za mrežni saobraćaj, stoga je potrebno unaprediti način prenosa ovakvih signala. Ovaj rad se bavi fraktalnom i multifraktalnom karakterizacijom 3D video formata sa ciljem da pokaže da 3D video ima fraktalne i multifraktalne karakteristike i opisivanja ovih svojstava, upoređivanja svojstava za različite video formate i mogućih primena u unapređenju modeliranja saobraćaja 3D video formata i razvoju boljih tehnika za prenos, izravnavanje i statističko multipleksiranje videa. Izrađeni su algoritmi i softverski realizovani u programima Matlab i Python, koristeći matematičke metode iz oblasti kompleksnih sistema i haosa, za određivanje fraktalnih karakteristika (metoda agregacije varijanse, R/S statistički metod i metod više skala za određivanje Hurstovog indeksa) i multifraktalnih karakteristika (metoda momenta za multifraktalne spektre i procenu generalizovane dimenzije, metoda histograma za multifraktalne spektre i inverznu multifraktalnu analizu). Na osnovu rezultata potvrđene su fraktalne i multifraktalne karakteristike 3D video formata i izvršeno je njihovo poređenje, uzimajući u obzir format 3D videa, strukturu, tipove frejmova, kvantizacione parametre kodera, agregaciju frejmova i metode emitovanja.