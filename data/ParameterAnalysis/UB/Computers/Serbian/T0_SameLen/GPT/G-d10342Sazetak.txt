'Znanjem vođene ekonomije karakteriše snažna zavisnost od prihvatanja i primene znanja radi poboljšanja konkurencije. U takvim okruženjima, velike količine relevantnih znanja se nalaze i unutar i izvan organizacija. U sve bržem okruženju, sposobnost organizacije da koristi tokove znanja za svoje potrebe utiče na postizanje konkurentske prednosti. Organizacije nastoje da se kontinuirano snabdevaju novim znanjem kako bi unapredile svoja trenutna poslovna rešenja, poboljšale proizvode, stvorile nove prilike za sticanje prednosti nad konkurencijom, ojačale svoje baze znanja i predvidjele dalji razvoj tržišta. Ovi uslovi povećavaju značaj koncepta apsorpcionog kapaciteta, koji predstavlja sposobnost organizacije da stekne, asimilira, prilagodi i iskoristi znanje. Iako postoji veliki broj studija koje se bave razdvajanjem apsorpcionog kapaciteta na njegove faktore i proučavanjem njihovih karakteristika, istraživanje u ovom radu je usmereno na proučavanje odnosa dimenzija i komponenti apsorpcionog kapaciteta, kao i njihovog individualnog uticaja na nivo apsorpcionog kapaciteta u organizacijama koje dolaze iz tehnološki i znanjem intenzivnih industrija. U tu svrhu, konstruisan je i primenjen model za evaluaciju apsorpcionog kapaciteta, koji prati tok znanja u organizaciji, od njegovog prihvatanja do primene, bazirajući se na razdvajanju apsorpcionog kapaciteta na pomenute dimenzije i komponente. Analizom rezultata dobijenih na osnovu primene modela za evaluaciju kapaciteta apsorpcije znanja, ispitana je mogućnost analiziranja uticaja apsorpcionog kapaciteta na konkurentsku moć organizacije, što je i glavna hipoteza ovog doktorskog rada. Za potrebe istraživanja primenjena je metodologija kvantitativnog i kvalitativnog istraživanja na osnovu upitnika. Prikupljeni podaci su analizirani pomoću modela za evaluaciju kapaciteta apsorpcije znanja uz primenu diskriminacione analize kao statističke metode. Rezultati istraživanja pokazuju da je moguće analizirati nivo kapaciteta apsorpcije pomoću indikatora u modelu, te da je dostupno, odnosno postojeće relevantno znanje najuticajnija determinanta kapaciteta apsorpcije. Korišćenjem Balanced Scorecard modela za određivanje indikatora konkurentske moći, utvrđen je uticaj apsorpcionog kapaciteta na konkurentnost organizacije. Takođe, na osnovu rezultata istraživanja zaključuje se da je moguće upravljati determinantama apsorpcionog kapaciteta u datom okviru. Doprinos ovog istraživanja se ogleda u boljem razumevanju okvira apsorpcionog kapaciteta u sektorima koji su karakterisani snažnom zavisnošću od prihvatanja i korišćenja znanja za dalji razvoj, što je od izuzetnog značaja za razvoj konkurencije u ekonomijama koje svoj rast zasnivaju na znanju, među kojima, prema strateškoj orijentaciji, spada i Srbija. Treba napomenuti i da konstruisani model u ovom radu može pružiti podršku menadžmentu u pogledu razvoja organizacionog učenja, upravljanja znanjem i usmeravanja inovativnih napora u organizaciji.'