'Elektronsko obrazovanje predstavlja složen sistem koji obuhvata učenje na daljinu, predavanja na daljinu, nastavne materijale u različitim elektronskim formatima, individualni i grupni proces učenja, tutorski i interaktivni rad. Veliki i brzi porast broja korisnika, usluga, obrazovnih sadržaja i potrebnih resursa, stavlja obrazovne institucije i njihove sisteme elektronskog obrazovanja pred izazove optimizacije resursa, zahteva dinamičke konkurencije i kontrole troškova ovih sistema. Sve to dovodi do toga da su zahtevi za dizajniranje i implementaciju IT infrastrukture sistema za elektronsko obrazovanje sve složeniji. Korišćenjem modernih informaciono-komunikacionih tehnologija može se doprineti povećanju efikasnosti, fleksibilnosti i ekonomičnosti sistema za elektronsko obrazovanje. Uvođenjem modela IT infrastrukture za elektronsko obrazovanje, zasnovanog na modernom IT konceptu Cloud Computing-a, mogu se poboljšati obrazovni procesi sa aspekta pouzdanosti, skalabilnosti i ekonomičnosti sistema. Nedovoljno razvijena naučna podrška primene koncepta Cloud Computing-a u modeliranju IT infrastrukture u visokoškolskom obrazovanju Republike Srbije i strateška važnost ovog koncepta, ukazuje na potrebu postavljanja teorijske podrške njegovog efikasnijeg razvoja i primene. U tom kontekstu je i predstavljen predmet istraživanja disertacije, koji se fokusira na definisanje i razvijanje planova i aktivnosti visokoškolskih institucija, vezanih za razvoj modela IT infrastrukture za elektronsko obrazovanje pomoću Cloud Computing koncepta. Preispitujući postojeće i tražeći nove načine pružanja usluga studentima i naučno- istraživačkom osoblju, visokoškolske institucije se suočavaju sa velikim brojem izazova uglavnom oko digitalnog identiteta i upravljanja pristupom. Prvi i možda najveći izazov je kako da se podstakne usvajanje i implementacija sistema za upravljanje digitalnim identitetom. Uspešna IT infrastruktura za upravljanje digitalnim identitetom zahteva celovito razmišljanje o identitetima i međuzavisnostima koje između njih postoje. Drugi izazov je izgradnja podrške za sistem koji će moći da iskoristi sve prednosti saveza sistema za upravljanje digitalnim identitetima. Stvaranjem ovakvih saveza između obrazovnih institucija obezbeđuje se mobilnost korisnika, sadržaja i usluga. Glavna hipoteza koja je razvijena i dokazana u okviru doktorske disertacije je da se primenom razvijenog modela IT infrastrukture može uticati na efikasnost i ekonomičnost sistema za elektronsko obrazovanje. U eksperimentalnom delu doktorske disertacije realizovano je istraživanje usmereno ka validaciji predloženog modela IT infrastrukture za elektronsko obrazovanje. Istraživanje je sprovedeno u Laboratoriji za elektronsko poslovanje Fakulteta organizacionih nauka. Rezultati istraživanja pokazali su da implementirani model IT infrastrukture omogućava da sistem za elektronsko obrazovanje bude efikasniji, fleksibilniji i ekonomičniji.'