Pregledom literature utvrđeno je da postoji više gledišta na pojam performansi. Zajednički imenitelj većine pristupa je da je performansa ponašanje ili akcija relevantna za postizanje organizacionih ciljeva koji se mogu izmeriti. Indikatori performansi su osnovni instrument upravljanja za menadžment kompanija i pomažu u usmeravanju menadžmenta prema najkorisnijim dugoročnim strategijama kao i prema efektivnom kratkoročnom donošenju odluka. Finansijski indikatori se koriste da, na osnovu tekućih i prošlih performansi, predvide budućnost poslovanja. Finansijski indikatori predstavljaju neodvojivu celinu sa indikatorima performansi drugih funkcija poslovanja. Upravljanje performansama predstavlja krovni upravljački mehanizam višeg reda koji integriše ostale sisteme kreirajući osnovu za adekvatno menadžersko odlučivanje. Predmet istraživanja ove disertacije je analiza moguće povezanosti finansijskih performansi i uspešnosti poslovanja organizacije. Uspešnost organizacija se utvrđuje preuzimanjem jednog od opšteprihvaćenih pristupa. Na osnovu pregleda sekundarnih izvora i empirijskog istraživanja sprovedenog nad najuspešnijim kompanijama u periodu od pet godina, potvrđena je osnovna hipoteza da postoji povezanost između uspešnosti poslovanja i indikatora finansijskih performansi. Rezultati analize pokazuju da kod pojedinih indikatora finansijskih performansi uspešnih kompanija postoje jasna nagomilavanja u određenim intervalima. Statistička obrada podataka je pokazala jasnu zavisnost i između određenih indikatora finansijskih performansi i starosti, kao i delatnosti kompanije. Kao rezultat empirijskog istraživanja ustanovljeno je i da postoji statistički značajna razlika vrednosti određenih pokazatelja finansijskih performansi kod uspešnijih i manje uspešnih organizacija. Na osnovu rezultata analize podataka obijenih istraživanjem definisan je novi teorijski utemeljen koncept upravljanja zasnovan na indikatorima finansijskih performansi.