Fokus ove doktorske disertacije je na istraživanju potencijala virtuelnih svetova za primene u istraživanjima i obrazovanju. U vezi sa tim, postoje dva glavna aspekta koja su obrađena u disertaciji. Prvi aspekt se tiče koncepta autonomnih agenata, kao i teorije agenata u celini, a u kontekstu virtuelnih svetova. Drugi aspekt je vezan za primenu virtuelnih svetova u obrazovanju, pri čemu je poseban akcenat stavljen na virtuelne laboratorije. Na početku disertacije je dat kratak uvod koji se tiče terminologije i pojedinih pojmova vezanih za oblast kojom se ova disertcija bavi. Nakon toga je predstavljena sistematična i temeljna analiza uloge agenata u virtuelnim svetovima. Između ostalog, ovo uključuje i analizu tehnika potrebnih za oblikovanje ponašanja agenata. Potom je u disertaciji detaljno predstavljen razvoj originalnog virtuelnog obrazovnog sistema posvećenog agentima. Na kraju, analiziran je koncept virtuelnih laboratorija u NTI (nauka, tehnologija, inženjerstvo) disciplinama i izvršena je evaluacija postojećih rešenja u skladu sa kriterijumima koji su definisani u disertaciji.