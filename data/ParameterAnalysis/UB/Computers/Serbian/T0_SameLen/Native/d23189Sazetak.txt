Statistički pristupi obradi prirodnih jezika tipično zahtevaju značajne količine anotiranih podataka, a često i različite pomoćne jezičke alate, što ograničava njihovu primenu u resursno ograničenim situacijama. U ovoj disertaciji predstavljena je metodologija razvoja statističkih rešenja u semantičkoj obradi prirodnih jezika sa ograničenim resursima. Ovakvi jezici se odlikuju ne samo limitiranim brojem postojećih jezičkih resursa, već i ograničenim mogućnostima za razvoj novih skupova podataka i namenskih alata i algoritama. Predložena metodologija je usredsređena na kratke tekstove zbog njihove rasprostranjenosti u digitalnoj komunikaciji i zbog veće složenosti njihove semantičke obrade. Metodologija obuhvata sve faze izrade statističkih rešenja, od prikupljanja tekstualnog sadržaja, preko anotacije podataka, do formulisanja, obučavanja i evaluacije modela mašinskog učenja. Njena upotreba je detaljno ilustrovana na dva semantička problema – analizi sentimenta i određivanju semantičke sličnosti. Kao primer jezika sa ograničenim resursima korišćen je srpski jezik, ali se predložena metodologija može primeniti i na druge jezike iz ove kategorije. Pored opšte metodologije, u doprinose ove disertacije spada razvoj novog, fleksibilnog sistema označavanja sentimenta kratkih tekstova, nove metrike za utvrđivanje ekonomičnosti anotacije, kao i nekoliko novih modela za određivanje semantičke sličnosti kratkih tekstova. Rezultati disertacije uključuju i kreiranje prvih javno dostupnih anotiranih skupova podataka za probleme analize sentimenta i određivanja semantičke sličnosti kratkih tekstova na srpskom jeziku, razvoj i evaluaciju većeg broja modela na ovim problemima, i prvu komparativnu evaluaciju većeg broja alata za morfološku normalizaciju na kratkim tekstovima na srpskom jeziku.