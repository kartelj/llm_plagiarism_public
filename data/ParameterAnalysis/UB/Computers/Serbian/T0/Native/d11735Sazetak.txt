Kompresija i kodovanje digitalne slike bave se minimizacijom memorijskih resursa potrebnih za predstavljanje, pohranjivanje i prenos digitalne slike. Korišćenje tehnika za kompresiju dovodi do značajnih ušteda. Brzi algoritmi i arhitekture za kompresiju i dekompresiju su od primarnog značaja za primene u kojima su potrebne performanse u stvarnom vremenu. Postojeći postupci za kompresiju digitalnih slika sa visokim stepenom kompresije su dugotrajni i zahtevaju složene procesore i veliku memoriju velike propusne moći, što takođe povećava potrošnju. I vreme procesiranja i kapacitet memorije postojećih postupaka za kompresiju slike sa gubicima rastu sa stepenom kompresije. U ovoj doktorskoj disertaciji pristupilo se rešavanju problema hardverske realizacije kodeka koji bi minimizirao potrebne memorijske resurse, bio brz i imao visok stepen kompresije. Korišćenjem kombinovanih naučnih metoda u tome se i uspelo. Minimizacija potrebnih memorijskih resursa postignuta je korišćenjem optimizovanih nestacionarnih filtara i novog algoritma dvodimenzionalne podopsežne transformacije, kao i jednoprolaznom realizacijom procenjivača verovatnoća. Brzina rada postignuta je korišćenjem jednoprolaznog algoritma za procenu verovatnoća i izbegavanjem deljenja ulazne slike na blokove. Visok stepen kompresije postignut je sjedinjenim delovanjem sastavnih delova rešenja: podopsežnog transformatora, kvantizera, jednoprolaznog procenjivača verovatnoća i entropijskog enkodera. Hardverska realizacija iz ove disertacije verifikovana je u primeni sistema za kompresiju slike sa mrežnim interfejsom, gde je pokazano da je moguće u jedno programabilno logičko kolo nižeg cenovnog razreda smestiti ceo enkoder slike u boji, bez korišćenja spoljašnje memorije.