Menadžerska kontrola se smatra ključnim alatom upravljanja organizacijom, sprovođenja korporativne strategije i unapređenja poslovanja. Efikasnost kontrole u velikoj meri zavisi od informacija koje donosioci odluka dobijaju, kako o prethodnim ostvarenjima tako i o projekcijama buduće pozicije i uspeha organizacije. Merenje prethodnih i projektovanje budućih ostvarenja su elementi kojima se bave sistemi za merenje performansi. Shodno tome, razvoj novog ili primena nekog postojećeg sistema za merenje performansi, osnova su uspešnog procesa donošenja poslovnih odluka. Da bi se ispunile informacione potrebe menadžera, upravljačke računovođe i eksperti iz brojnih drugih menadžerskih oblasti već više od dve decenije čine napore da kreiraju načela, koncepte, tehnike i procedure za razvoj sistema za merenje performansi. Osim konceptualnih i proceduralnih pitanja, dosadašnje studije su se bavile i problematikom razvoja specifičnih sistema za merenje performansi. Uprkos višedecenijskim elaboracijama, razvoj i upotreba sistema za merenje performansi i dalje nisu dovoljno istražena oblast. U akademskoj i stručnoj literaturi oni su i dalje aktuelna tema i vodi se aktivna debata oko optimalnosti sistema za merenje performansi. Cilj ove disertacije je izgradnja novog sistema za merenje poslovnih performansi. Posebni ciljevi su se odnosili na ispitivanje faktora koji utiču na izgradnju sistema – broj različitih mera performansi koji treba da budu korišćeni u sistemu i način na koji taj sistem treba da bude korišćen. ii Miloš Milosavljević (2015). Integralni sistem upravljačkog računovodstva za merenje poslovnih performansi, doktorska disertacija. Beograd: Fakultet organizacionih nauka Krovna fundamentalna teorija od koje se polazi u disertaciji je teorija kontingentnosti u upravljačkom računovodstvu. Na toj osnovi je kreiran skup faktora koji određuju diverzitet mera i upotrebu samih sistema za merenje performansi. Nakon toga je analiziran uticaj sistema za merenje performansi na organizacionu (finansijsku i nefinansijsku) uspešnost. Za analizu uticaja tih faktora na sistem korišćeni su primarni podaci dobijeni empirijskim istraživanjem. Prema dosadašnjem znanju autora, ovakvo istraživanje nikada nije prethodno sprovedeno u Srbiji. U međunarodnim okvirima su sprovođena određena parcijalna testiranja uticaja kontingentnih faktora na sistem za merenje performansi, ali nikada celovito i u obliku pruženom u ovoj disertaciji. Rezultati istraživanja pokazuju da srpska preduzeća koriste relativno širok spektar mera performansi. Svi kontingentni faktori postavljeni u teorijskom modelu utiču kako na diverzitet tako i na upotrebu mera performansi, ali u različitom intenzitetu. Takođe, rezultati ukazuju na to da uravnotežena upotreba finansijskih i nefinansijskih pokazatelja bitno utiče na poslovni uspeh Ovi rezultati mogu najpre biti od koristi ostalim istraživačima koji se bave oblašću merenja performansi, menadžerske kontrole i upravljačkog računovodstva. Takođe, rezultati su višestruko korisni i praktičarima – konsultantima i menadžerima – i to prilikom izgradnje sistema za merenje performansi u konkretnim preduzećima.