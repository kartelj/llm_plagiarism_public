Generisanje velike količine podataka uslovljeno razvojem krajnjih uređaja (eng. Edge Devices) i internet stvari (eng. Internet of Things) dovelo je do ubrzanog razvoja tehnologija i algoritama za mašinsko učenje koji se koriste u sistemima za analizu i obradu podataka. Sa velikom količinom podataka u sistemima za njihovu analizu i obradu, zasnovanim na algoritmima za mašinsko učenje, performanse sistema isključivo zavise od kvaliteta podataka, odabranog modela i parametara modela. Anomalije u podacima predstavljaju instance koje se razlikuju od distribucije podataka, utiču na kvalitet podataka i mogu da se detektuju korišćenjem algoritama za mašinsko učenje. Predlog modela i parametara modela za detekciju anomalija isključivo zavisi od ekspertize kreatora sistema ili domenskog eksperta. U slučajevima kada ne postoji uzorak podataka sa obeleženim anomalijama, što je čest slučaj u podacima iz realnog sveta, predlog modela za detekciju anomalija nije trivijalan. Predlog modela za detekciju anomalija se može automatizovati, pri čemu takav sistem za automatizovano mašinsko učenje (eng. AutoML) predlaže model za detekciju anomalija u podacima na osnovu podataka, meta podataka, odgovarajuće optimizacione metrike i prethodno stečenog znanja. Kako bi se omogućila implementacija automatizovanog sistema za detekciju anomalija, potrebno je definisati skup funkcija za izračunavanje meta podataka koji će se koristiti za predlaganje modela za odgovarajuću optimizacionu metriku. Predmet istraživanja predstavlja razvoj proširivog sistema za izračunavanje meta podataka. Ideja je da se sistem za izračunavanje meta podataka zasniva na funkcijama koje koriste domensko znanje i ispunjavaju kritične zahteve za primenu u sistemima za automatizovano mašinsko učenje, a to su skalabilnost i performanse. Cilj istraživanja je da se predloži skup funkcija za izračunavanje meta podataka koji će ispunjavati kritične zahteve za navedenu primenu. Kako bi se predložio i evaluirao skup funkcija za izračunavanje meta podataka potrebno je da se postojeća rešenja uporede kroz različite aspekte kompleksnosti. Takođe, potrebno je da se dizajniraju eksperimenti i dobiju rezultati koji će moći da se koriste u budućim istraživanjima u oblasti automatizovanog mašinskog učenja. Na osnovu evaluacije eksperimentalnih rezultata pokazano je da predloženi meta podaci postižu tačnost od 87% i da ispunjavaju kritične zahteve za primenu u automatizovanim sistemima za mašinsko učenje, dok postojeća rešenja postižu tačnost od 73% nad celim repozitorijumom. U situacijama kada ne postoji značajna količina skupova podataka predloženo rešenje postiže i za 25% lošije performanse. Značaj istraživanja predstavlja mogućnost implementacije automatizovanih sistema za detekciju anomalija zasnovanim na predloženom skupu funkcija za izračunavanje meta podataka. U slučajevima kada ne postoji uzorak podataka sa obeleženim anomalijama, ili podaci nisu prisutni, kreator podataka ili domenski ekspert će moći efikasno da karakterizuje anomalije u podacima na osnovu domenskog znanja.