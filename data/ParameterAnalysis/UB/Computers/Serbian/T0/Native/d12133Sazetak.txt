Procena napora potrebnog da se implementira softverski sistem je jedan od najtežih ali i najbitnijih zadataka koji se postavlja pred softverske timove. Procena napora je često ključni faktor koji će odrediti da li će projekat početi, pod kojim ograničenjima će se raditi i da li će se uopšte uspešno završiti i koristiti. Realnost je da se procene često vrše na osnovu nedovoljno definisanih zahteva pomoću različitih heuristika, pretpostavki i iskustava, pri čemu se za ograničeno vreme traže što je moguće bolje procene. I pored značajnog napretka u različitim oblastima softverskog inženjerstva tokom poslednjih decenija, procene napora se uglavnom i dalje svode na subjektivne procene timova ili eksperata u nekoj oblasti sa greškama procene koje često nisu zadovoljavajuće. Globalne statistike govore da se samo trećina softverskih projekata uspešno završi, trećina se završi uz probijanje budžeta i rokova, dok trećina projekata propadne. Jedan od glavnih razloga za ovakve loše rezultate su nedovoljno dobre procene napora. Cilj ovog rada je analiza postojećih metoda procene i predlaganje novih metoda kojima se procene napora mogu olakšati i poboljšati. Osnovna ideja koja će biti predstavljena u radu je mogućnost uvođenja novih predikcionih modela i tehnika kojima će se postojeće metode poboljšati. U radu će biti predstavljeni predlozi rešenja za unapređenje postojećih metoda procene kao i konkretni rezultati koji se mogu dobiti primenom tih rešenja na realnim softverskim projektima. Unapređenja se svode na identifikaciju parametara kojima se mogu opisati projekti koji najviše utiču na napor potreban da se implementira projekat, kao i zavisnosti među parametrima i naporom.