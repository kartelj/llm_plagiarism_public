Korisnički generisan sadržaj na veb forumu se mnogo češće dodaje nego što se briše ili menja pa se samim tim, ciljanje istog, prilikom inkrementalnog pretraživanja, razlikuje u odnosu na klasično pretraživanje strana veb sajta. Dodavanje novog sadržaja na forumu može rezultovati pomeranjem već postojećeg sadržaja na nove ili postojeće strane. Inkrementalno pretraživanje foruma nije trivijalan zadatak, jer ignorisanje načina na koje je sadržaj prezentovan, distribuiran i sortiran može dovesti do prenosa postova koji su već bili indeksirani u prethodnim ciklusima pretraživanja. S druge strane postoji širok spektar forumskih tehnologija koje omogućavaju različite navigacione putanje ka svojim najnovijim postovima kao i različite načine prezentovanja i sortiranja istih. Jedan od glavnih rezultata teze je strukturno vođeni inkrementalni pretraživač foruma (SInFo) koji je specijalizovan za ciljanje najnovijeg sadržaja prilikom inkrementalnog pretraživanja korišćenjem naprednih optimizacionih tehnika i mašinskog učenja. Glavni cilj predstavljenog pretraživača jeste izbegavanje već indeksiranog sadržaja u novim ciklusima pretraživanja foruma bez obzira na njegovu tehnologiju. Da bi ovaj cilj mogao biti ispunjen, sledeće karakteristike veb foruma su iskorišćene: (1) način sortiranja na indeksnim i diskusionim stranama i (2) dostupne navigacione putanje između strana koje trenutna veb forumska tehnologija nudi. S obzirom na to da prilikom utvrđivanja tipa sortiranja bitnu ulogu ima datum kreiranja sadražaja, detekcija i normalizacija istih nije jednostavan zadatak. Za ovaj zadatak su korišćeni modeli mašinskog učenja, jer generisani datumi mogu biti u različitim formatima i na različtim jezicima. S druge strane, detekcija navigacionih putanja se postiže interpretacijom formata URL linkova i skeniranjem strana na koje oni ukazuju. Pokazano je da se korišćenjem predloženih metoda i tehnika, prilikom ciljanja strana sa najnovijim sadržajem, minimizuje broj preuzimanja dupliranog sadržaja i maksimizuje iskorišćenost navigacione strukture i putanja trenutne forum tehnologije. Eksperimenti su izvedeni na širokom spektru već postojećih popularnih forumskih tehnologija kao i na individualnim stand-alone forumskim tehnologijama. SInFo je pokazao visoku preciznost i minimalan broj prenosa duplog sadražaja u svakom novom ciklusu pretraživanja. Većina duplikata na koje je predloženi pretraživač nailazio je sa strana koje su morale biti posećene kako bi se ispravno utvrdila navigaciona putanja ili pronašao odgovarajući URL. Dodatno, modeli mašinskog učenja, iako su kompleksni postižu dobre performanse prilikom pretraživanja i imaju visoku preciznost u detekciji i normalizaciji datuma, dostižući F1-meru od 99%.