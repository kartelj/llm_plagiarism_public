Osnov za uspešnu integraciju emocionalne inteligencije u sofisticirane sisteme veštačke
inteligencije jeste pouzdano prepoznavanje emocionalnih stanja, pri čemu se paralingvistički sadržaj
govora izdvaja kao posebno značajan nosilac informacija o emocionalnom stanju govornika. U ovom
radu je sprovedena komparativna analiza obeležja govornog signala i klasifikatorskih metoda
najčešće korišćenih u rešavanju zadatka automatskog prepoznavanja emocionalnih stanja govornika,
a zatim su razmotrene mogućnosti popravke performansi sistema za automatsko prepoznavanje
govornih emocija. Izvršeno je unapređenje diskretnih skrivenih Markovljevih modela upotrebom QQ
krive za potrebe određivanja etalona vektorske kvantizacije, a razmotrena su i dodatna unapređenja
modela. Ispitane su mogućnosti vernije reprezentacije govornog signala, pri čemu je analiza proširena
na veliki broj obeležja iz različitih grupa. Formiranje velikih skupova obeležja nameće potrebu za
redukcijom dimenzija, gde je pored poznatih metoda analizirana i alternativna metoda zasnovana na
Fibonačijevom nizu brojeva. Na kraju su razmotrene mogućnosti integracije prednosti različitih
pristupa u jedinstven sistem za automatsko prepoznavanje govornih emocija, tako da je predložena
paralelna multiklasifikatorska struktura sa kombinatornim pravilom koje pored rezultata klasifikacije
pojedinačnih klasifikatora ansambla koristi i informacije o karakteristikama klasifikatora. Takođe,
dat je predlog automatskog formiranja ansambla klasifikatora proizvoljne veličine upotrebom
redukcije dimenzija zasnovane na Fibonačijevom nizu brojeva.