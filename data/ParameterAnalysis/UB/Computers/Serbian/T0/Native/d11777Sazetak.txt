Skladište podataka predstavlja podlogu za implementaciju sistema poslovne inteligencije, integraciju podataka i podršku poslovnom odlučivanju. Za skladišta podataka uglavnom se izgrađuje dimenzioni model kojim se dobija bolja mogućnost vizualizacije podataka. Arhitektura skladišta podataka podrazumijeva definicije osnovnih elemenata skladišta podataka i opisuje kako su ti elementi izgrađeni i povezani. Kod arhitekture skladišta podataka danas postoje dva dominantna pristupa. Jedan pristup, poznat je pod nazivom CIF (Corporate Information Factory) arhitektura, zastupa Bill Inmon koji smatra da skladište podataka treba da bude normalizovano i da sadrži atomske podatke u trećoj normalnoj formi. Drugi pristup, poznat poda nazivom BUS arhitektura, zastupa Ralph Kimbal koji tvrdi da i samo skladište treba da ima višedimenzionalnu strukturu. Data Vault koncept skladišta podataka koji je osmislio Daniel Linstedt, predstavlja detaljno orijentisani, istorijski praćen i jedinstveno povezani skup normalizovanih tabela koji podržavaju jedan ili više funkcionalnih područja poslovanja. To je hibridni pristup koji obuhvata najbolje osobine između 3. normalne forme (3NF) i zvijezda šeme. Data Vault koncept naglašava potrebu da se ostavi trag odakle i kad su podaci došli u bazu podataka, te omogućuje lake promjene strukture skladišta podataka u skladu sa promjenama u poslovnom okruženju. Skladišta podataka se izrađuju različitim metodološkim pristupima. Međutim, problem je što proces dizajniranja skladišta podataka i izrade dimenzionog modela nije automatizovan. U disertaciji je sagledan problem dizajniranja skladišta podataka na osnovu šire literature, te istražena mogućnost automatizacije fizičkog projektovanja skladišta podataka baziranog na Data Vault konceptu uz minimalnu interakciju sa korisnikom. U radu je predstavljen osnovni algoritam za automatizaciju fizičkog projektovanja skladišta podataka, baziranog na Data Vault konceptu, koji je zasnovan na modelu metapodataka transakcionih izvora podataka i modelu pravila. Algoritam za direktni pristup fizičkog projektovanja skladišta podataka formalizuje, generalizuje i u velikoj mjeri automatizuje proces fizičkog projektovanja skladišta podataka na osnovu fizičkog modela struktuiranih, polustruktuiranih i jednostavnijih nestruktuiranih izvora podataka. Relacioni model je zajednički činilac i za Data Vault implementaciju i za izvorne podatke i zato se svi tipovi najprije abstrahuju metmodelom. Naziv direktni pristup (engl. direct approach) upravo znači da sa se u predloženom pristupu direktno dolazi do fizičkog modela Data Vaulta (engl. Physical Data Vault - PDV) na osnovu fizičkog modela izvora podataka u relacionom obliku. Konceptualizacija metapodataka predstavljena je fizičkim modelom podataka koji se uz manje izmjene može koristiti u projektovanju individualnih skladišta podataka i predstavlja osnovni metodološki doprinos rada. Osim toga, rad daje cjelokupan integrisan pristup automatizaciji projektovanja skladišta podataka jer pored automatizacije projektovanja samog skladišta podataka, pristup omogućuje projektovanje data martova, i projektovanje ETL procesa (iz izvora u skladište podataka, te iz skladišta podataka u data martove). Na ovaj način dobijamo integraciju svih potrebnih aktivnosti koje su potrebne za realizaciju kompletnog skladišta podataka. Na osnovu rezultata istraživanja u disertaciji urađen je prototip aplikacije za podršku fizičkom projektovanju skladišta podataka. Simulacija algoritma, uz podršku prototipa aplikacije provedena je na stvarnom slučaju u oblasti zdravstva i zdravstvenog osiguranja i daje dobre rezultate.