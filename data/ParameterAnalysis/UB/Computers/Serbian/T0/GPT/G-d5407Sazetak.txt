Ovaj rad predstavlja metodološki okvir za kreiranje informacionog sistema u telekomunikacionoj industriji, koristeći se kombinacijom opštih pristupa razvoja informacionih sistema i specifičnih inicijativa u telekomunikacijama. Ovaj pristup uključuje MDA (Model Driven Architecture), standard za razvoj softvera koji je uspostavila i promoviše OMG (Object Management Group), EA (Enterprise Architecture), pristup za razvoj arhitekture preduzeća i IT-a, TOGAF (The Open Group Architectural Framework), najpoznatiji arhitektonski okvir za razvoj arhitekture preduzeća, NGOSS (The New Generation Operations Systems and Software), program koji razvija Telemanagement Forum i koji predstavlja okvir za razvoj i primenu „Operation and Business Support Systems – OSS/BSS“ u telekomunikacionoj industriji, i SPL (Software Product Line), pristup razvoju informacionih sistema kroz softverske proizvodne linije, koji je zasnovan na domenskim, specifičnim modelima gde se kroz domensko inženjerstvo razvija familija softverskih proizvoda a ne pojedinačni softverski proizvod.

Metodološki okvir se zasniva na specifičnoj softverskoj proizvodnoj liniji za telekomunikacioni domen koja je zasnovana na NGOSS okvirima i modelima i omogućava efikasnu izgradnju informacionog sistema telekomunikacione kompanije kroz tri posebna procesa: opšti domenski inženjering telekomunikacionog domena, domenski inženjering telekomunikacionog domena za tip servisa, i aplikacioni inženjering.

Da bi se definisao ovaj metodološki okvir, neophodno je razumeti sledeće dimenzije složenosti telekomunikacionog domena: funkcionalni domeni, oblasti integrisanih procesa, tipovi telekomunikacionih servisa, faze životnog ciklusa razvoja informacionog sistema, i konkretni telekom operatori za koje se razvija informacioni sistem. Nakon toga, neophodno je definisati međusobni odnos i redosled kretanja kroz ove dimenzije.

Na osnovu NGOSS okvira: eTOM i SID, definisana je osnovna početna šema koja klasifikuje telekomunikacioni domen na poddomene i horizontalne i vertikalne zavisnosti između poddomena. Kao tehnika za savlađivanje složenosti telekomunikacionog domena i prelazak sa jednog poddomena na drugi, definisan je osnovni mehanizam „Višenivovsko fazno konfigurisanje“.

Kada se ovaj mehanizam primeni na osnovnu polaznu klasifikacionu šemu, dobija se sistem za višenivovsko fazno konfigurisanje telekomunikacionog domena. Nakon toga, moguće je definisati okvir softverske proizvodne linije za telekomunikacioni domen koji obuhvata sve prethodno pomenute dimenzije složenosti domena, kroz domenski i aplikacioni inženjering.

Domenski inženjering u ovom pristupu je specifičan zbog višedimenzionalne složenosti telekomunikacionog domena i sastoji se iz dva nivoa: opšti domenski inženjering telekomunikacionog domena i domenski inženjering za tip servisa.

Opšti domenski inženjering telekomunikacionog domena uključuje definisanje sistema za Horizontalno Višenivovsko Fazno Konfigurisanje (HVFK), koji ima zadatak da kontrolisano i sveobuhvatno definiše sve početne modele karakteristika po funkcionalnim oblastima telekomunikacionog domena. Sistem se realizuje pomoću četiri HVFK šeme. Unutar funkcionalne oblasti, modeli su horizontalno zavisni jedan od drugog i konstruišu se u skladu sa definisanim zavisnostima između poddomena. Pored modela karakteristika po funkcionalnim oblastima, definišu se i svi neophodni UML šabloni modela: šabloni modela podataka, šabloni ponašanja (aplikacije i procesi), itd.

Drugi važan korak opšteg domenskog inženjeringa za telekomunikacioni domen je definisanje sistema za Vertikalno Višenivovsko Fazno Konfigurisanje (VVFK). Ovaj sistem se realizuje kroz šest konfiguracionih šema. Glavni rezultat izvršenja vertikalne višenivovske fazne konfiguracije je realizacija razvoja vertikalnih procesa kroz višenivovsku faznu transformaciju modela karakteristika gde rezultat (konfiguracija) sa prethodnog nivoa predstavlja ulazne parametre za izradu modela na nižem nivou.

Sledeći važan korak je definisanje sistema za generisanje modela. Modeli karakteristika lepo predstavljaju zajedničke i različite karakteristike familije proizvoda. Međutim, modeli karakteristika nisu sami sebi svrha. Oni predstavljaju vodilju za izradu modela koji specificiraju podatke ili ponašanje nekog domena. To znači da modeli karakteristika treba da se preslikavaju u druge modele i da na njih prenesu potrebnu semantiku. Preslikavanje modela karakteristika u druge modele se radi preko šeme za generisanje modela.

Domenski inženjering telekomunikacionog domena za tip servisa se bavi daljim razrađivanjem konfiguracionih šema sistema za horizontalno višenivovsko fazno konfigurisanje (HVFK) koje su definisane u opštem domenskom inženjeringu. Ove šeme predstavljaju pravila i putanju za definisanje modela za tip servisa. Koristeći ove šeme, definišu se svi početni modeli karakteristika po funkcionalnim oblastima telekomunikacionog domena za IPTV servis.

U drugom delu, razrađuju se dalje šeme koje su definisane u opštem domenskom inženjeringu za telekomunikacioni domen i koje čine Sistem za vertikalno višenivovsko fazno konfigurisanje (VVFK). Ove šeme predstavljaju pravila i putanju za definisanje procesa Sa-kraja-na-Kraj za tip servisa. Koristeći ove šeme, anotiraju se međusobno modeli karakteristika i definiše postupak razvoja vertikalnih procesa za IPTV servis.

U drugom delu ovog domenskog procesa, definišu se i šeme za automatsko konfigurisanje i generisanje UML modela dijagrama klasa i dijagrama aktivnosti za IPTV servis na osnovu UML šablona modela za IPTV i konfiguracija modela karakteristika.

Aplikacioni inženjering telekomunikacionog domena omogućava specifikaciju i generisanje informacionog sistema konkretnog operatora. Istovremeno, ovaj deo, kao i ceo metodološki pristup, ilustruje se kroz postepeno krojenje i generisanje konkretnog informacionog sistema za konkretnog operatora IPTV servisa. Prvo se vrši konfigurisanje zahteva informacionog sistema konkretnog telekom operatora (Obuhvat informacionog sistema). Zatim se informacioni sistem detaljno kroji primenom vertikalnog višenivovskog faznog konfigurisanja. Tokom ovog procesa, vrši se generisanje modela informacionog sistema konkretnog telekom operatora.

Metodološki pristup razvoja informacionog sistema telekomunikacione kompanije zasnovan na modelima doprinosi rešavanju sledećih problema razvoja informacionog sistema: rešavanje problema poravnanja biznisa i IT-a (IT and Business Alignment) koje nastaje zbog razlike u nivoima apstrakcija biznis i IT koncepta, nalaženje načina savladavanja višedimenzionalne složenosti telekomunikacionog domena, rešavanje problema razvoja informacionog sistema zbog dinamizma poslovanja jer pored toga što je složeno, poslovanje je i vrlo dinamično zbog stalnih i brzih promena tehnologija, zahteva korisnika za novim servisima, konkurencije na tržištu, itd., omogućavanje masovne kastomizacija servisa koje nisu rešili postojeći metodološki pristupi jer nisu u potpunosti rešili problem ponovnog korišćenja softvera (reuse), dopuna opštih EA pristupa i NGOSS domenskog EA sa detaljnim modelima telekomunikacionog domena korišćenjem postojećih informacionih sistema koji funkcionišu kod konkretnih telekom operatora, i omogućavanje efikasnije transformacije modela koja predstavlja jedan od osnovnih opštih problema u MDA pristupu.

U ovom radu se na kraju daje prikaz i uporedni pregled prednosti i nedostataka postojećih pristupa i metoda korišćenih u tezi i diskutuje o prednostima koje donosi pristup izložen u tezi. Automatizacijom prikazanog metodološkog pristupa, razvoj informacionog sistema postaje mnogo efikasniji, naročito ako se ima u vidu da ovaj pristup ima veliki potencijal da postane opšta metodologija razvoja informacionih sistema.