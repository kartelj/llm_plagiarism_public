Ova studija ima za cilj da predstavi i empirijski testira model lojalnosti korisnika maloprodajnih usluga u Srbiji. Pre samog istraživanja, izvršen je pregled literature koja se bavi ključnim faktorima lojalnosti korisnika, kao što su kvalitet usluga, zadovoljstvo i percipirana vrednost. Istraživanje je sprovedeno kroz strukturirani upitnik, na uzorku od 737 korisnika maloprodajnih usluga u nespecijalizovanim prodavnicama sa pretežno prehrambenim asortimanom, koristeći metode multivarijacione analize podataka u softverima SPSS 18 i LISREL 8.80. Rezultati istraživanja pokazuju da je koncept kvaliteta usluga u maloprodaji u Srbiji multidimenzionalan. Identifikovane su četiri dimenzije kvaliteta usluga: (F1) Ponašanje i izgled zaposlenih, (F2) Ambijentalni uslovi, (F3) Komunikacija sa kupcima i (F4) Prostorni raspored i asortiman. Analizom strukturnih jednačina utvrđeno je da zadovoljstvo ima najveći uticaj na lojalnost korisnika, a sledeća po važnosti je percipirana vrednost, koja utiče na lojalnost korisnika direktno i indirektno, preko zadovoljstva. Rezultati takođe pokazuju da je kvalitet usluga značajan faktor lojalnosti potrošača. Iako ne utiče direktno na lojalnost korisnika maloprodajnih usluga, kvalitet usluga indirektno utiče na lojalnost kroz percipiranu vrednost i zadovoljstvo. Rezultati istraživanja naglašavaju važnost merenja i poboljšanja zadovoljstva potrošača i percipirane vrednosti usluga, kao i kvaliteta usluga, kako bi se stvorila baza lojalnih korisnika. Buduća istraživanja treba da se fokusiraju na razvoj i testiranje alata za merenje kvaliteta usluga, kao i na merenje zadovoljstva i percipirane vrednosti, na reprezentativnom uzorku korisnika maloprodajnih usluga u Srbiji.