Podaci skladišteni u skladištu podataka su osnova za postavljanje sistema poslovne inteligencije, integraciju podataka i podršku poslovnim odlukama. Dimenzioni model se često koristi za izgradnju skladišta podataka, jer omogućava bolju vizualizaciju podataka. Arhitektura skladišta podataka uključuje definisanje osnovnih elemenata skladišta podataka i opisivanje načina na koji su ti elementi izgrađeni i povezani. Postoje dva dominantna pristupa arhitekturi skladišta podataka danas. Prvi pristup, poznat kao CIF (Corporate Information Factory) arhitektura, zagovara Bill Inmon, koji veruje da skladište podataka treba da bude normalizovano i da sadrži atomske podatke u trećoj normalnoj formi. Drugi pristup, poznat kao BUS arhitektura, zagovara Ralph Kimbal, koji smatra da skladište treba da ima višedimenzionalnu strukturu. Daniel Linstedt je osmislio koncept skladišta podataka Data Vault, koji je detaljno orijentisan, prati istoriju i jedinstveno povezuje skup normalizovanih tabela koje podržavaju jedno ili više funkcionalnih područja poslovanja. Ovaj koncept je hibridni pristup koji kombinuje najbolje karakteristike 3. normalne forme (3NF) i zvezdane šeme. Koncept Data Vault naglašava važnost praćenja izvora i vremena dolaska podataka u bazu podataka, i omogućava lako menjanje strukture skladišta podataka u skladu sa promenama u poslovnom okruženju. Skladišta podataka se izrađuju koristeći različite metodološke pristupe. Međutim, problem je što proces dizajniranja skladišta podataka i izrade dimenzionog modela nije automatizovan. U disertaciji je analiziran problem dizajniranja skladišta podataka na osnovu široke literature, i istražena je mogućnost automatizacije fizičkog projektovanja skladišta podataka baziranog na Data Vault konceptu sa minimalnom interakcijom sa korisnikom. U radu je predstavljen osnovni algoritam za automatizaciju fizičkog projektovanja skladišta podataka, baziranog na Data Vault konceptu, koji se temelji na modelu metapodataka transakcionih izvora podataka i modelu pravila. Algoritam za direktni pristup fizičkog projektovanja skladišta podataka formalizuje, generalizuje i u velikoj meri automatizuje proces fizičkog projektovanja skladišta podataka na osnovu fizičkog modela strukturiranih, polustrukturiranih i jednostavnijih nestrukturiranih izvora podataka. Relacioni model je zajednički činilac i za Data Vault implementaciju i za izvorne podatke i zato se svi tipovi najprije abstrahuju metmodelom. Naziv direktni pristup (engl. direct approach) upravo znači da sa se u predloženom pristupu direktno dolazi do fizičkog modela Data Vaulta (engl. Physical Data Vault - PDV) na osnovu fizičkog modela izvora podataka u relacionom obliku. Konceptualizacija metapodataka predstavljena je fizičkim modelom podataka koji se uz manje izmjene može koristiti u projektovanju individualnih skladišta podataka i predstavlja osnovni metodološki doprinos rada. Osim toga, rad daje cjelokupan integrisan pristup automatizaciji projektovanja skladišta podataka jer pored automatizacije projektovanja samog skladišta podataka, pristup omogućuje projektovanje data martova, i projektovanje ETL procesa (iz izvora u skladište podataka, te iz skladišta podataka u data martove). Na ovaj način dobijamo integraciju svih potrebnih aktivnosti koje su potrebne za realizaciju kompletnog skladišta podataka. Na osnovu rezultata istraživanja u disertaciji urađen je prototip aplikacije za podršku fizičkom projektovanju skladišta podataka. Simulacija algoritma, uz podršku prototipa aplikacije provedena je na stvarnom slučaju u oblasti zdravstva i zdravstvenog osiguranja i daje dobre rezultate.