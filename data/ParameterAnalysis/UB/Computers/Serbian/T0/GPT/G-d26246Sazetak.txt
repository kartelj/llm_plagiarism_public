Korišćenje biometrijskih tehnologija postaje sve učestalije u savremenom društvu, do te mere da se može reći da su one postale deo naše svakodnevice. Implementacija biometrijske autentifikacije zahteva od svakog sistema da zadovolji određene uslove i da se prilagodi određenim ograničenjima, u skladu sa specifičnim scenarijom u kojem se sistem koristi. Izbor odgovarajućeg biometrijskog modaliteta i algoritama za rad sa njim zahteva detaljnu evaluaciju performansi biometrijskog sistema. Međutim, ova evaluacija može biti složena, kako za unimodalne, tako i za multimodalne biometrijske sisteme. Čak i kada su dostupne javne baze biometrijskih podataka za evaluaciju algoritama određenog biometrijskog modaliteta, neophodno je prilagoditi rad sistema protokolu testiranja koji konkretna baza definiše. U slučaju multimodalnog pristupa, evaluacija se dodatno komplikuje usled upotrebe različitih algoritama za fuziju informacija. S obzirom na to da u dostupnoj literaturi nije pronađen detaljan prikaz modela evaluacije multimodalnih biometrijskih sistema, ovaj doktorat predstavlja definisanje objedinjenog modela evaluacije multimodalnih biometrijskih sistema, koristeći MDA (Model Driven Architecture) paradigmu. U okviru ovog modela, predstavljen je metamodel evaluacije multimodalnih biometrijskih sistema, koji predstavlja ontologiju pojmova značajnih za ovu oblast. Korišćenjem ovog metamodela, moguće je kreirati modele evaluacije različitih biometrijskih sistema. Na osnovu modela evaluacije multimodalnih biometrijskih sistema, kreiran je prototip okvira za evaluaciju multimodalnih biometrijskih sistema. Pomoću ovog okvira, moguće je evaluirati performanse multimodalnog biometrijskog sistema u različitim slučajevima korišćenja. Eksperimentalni rezultati evaluacije nad konkretnom bazom i algoritmima pokazuju da primena okvira skraćuje za četiri puta vreme potrebno za evaluaciju. Takođe je razvijena nova metoda za analitičko određivanje praga osetljivosti u skladu sa postavljenim parametrima željenog ponašanja sistema. Na kraju, na primeru alata koji je koristio neke od funkcionalnosti okvira, prikazano je kako primena okvira može učiniti efikasnijim proces obrazovanja inženjera u oblasti biometrije.