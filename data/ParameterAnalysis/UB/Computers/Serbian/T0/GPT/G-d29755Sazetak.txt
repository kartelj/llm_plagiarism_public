Tokom poslednje decenije, sektor računarstva u oblaku je doživeo značajan napredak. Postoje različite vrste cloud okruženja i servisa, a neki od njih su obrađeni u ovom radu. Korišćenje ovih servisa donosi određene probleme koji mogu biti veliki izazovi za korisnike. Pre nego što su cloud platforme postale dostupne, administratori i korisnici relacionih baza podataka su se suočavali sa različitim problemima. Jedan od njih, ažuriranje softvera, sada je isključivo na pružaocu usluge, zahvaljujući postojanju relacionih baza podataka kao platforme u cloud okruženju. Međutim, problemi vezani za poboljšanje performansi i optimizaciju relacionih baza podataka su postali još izraženiji zbog većeg nivoa apstrakcije koji donosi cloud okruženje i većeg broja baza koje je potrebno održavati. U ovom radu je predstavljen sistem koji korisnicima olakšava razumevanje funkcionisanja relacione baze podataka i identifikaciju problema, na osnovu analize podataka prikupljenih u cloud okruženju. Nakon detaljnog pregleda relevantnih naučnih oblasti, predložen je sistem koji koristi dva tipa statističkih modela kako bi se obezbedila sveobuhvatnost i preciznost. Takođe, definisan je ekspertski sistem za donošenje odluka na osnovu podataka dobijenih od statističkih modela. Opisana je i infrastruktura zasnovana na konceptu mikroservisa. Pored toga, predstavljen je način organizacije tima sačinjenog od različitih članova sa različitim odgovornostima. Sistem je implementiran na Microsoft Azure platformi, a zatim je detaljno testiran i evaluiran kroz realno radno opterećenje Azure SQL relacione baze podataka tokom šest meseci. Rezultati su pokazali značajno poboljšanje performansi izvršavanja upita, što je potvrđeno i od strane korisnika. Analizirani su i podaci o poboljšanju korišćenja relacionih baza podataka svih korisnika platforme koji su se prijavili na ovaj sistem. Zaključak rada obuhvata moguće pravce i mogućnosti budućih istraživanja u ovoj oblasti.