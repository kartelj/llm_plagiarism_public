Disertacija se bavi proučavanjem fazi funkcionalnih zavisnosti u relacionim bazama podataka, sa ciljem da se razvije novi algoritam za identifikaciju zavisnosti između atributa relacije, zasnovan na fazi implikacijama iz fazi logike. Iako je analiza fazi funkcionalnih zavisnosti već dugo predmet istraživanja, ne postoji algoritam koji bi omogućio identifikaciju zavisnosti između atributa relacione šeme. Ovo je bio motiv za razvoj novog pristupa u analizi funkcionalnih zavisnosti. Osim teorijskog značaja, rešavanje ovog problema ima i praktičnu primenu, uključujući implementaciju logičkog modela baze podataka koji podržava očekivane rezultate istraživanja i povezanost sa drugim oblastima, kao što su geografski informacioni sistemi, rudarenje podataka, ekstrakcija informacija, smanjenje redundancije, estimacija nepoznatih vrednosti atributa, itd. 

U radu je predstavljena nova tehnika koja identifikuje postojanje zavisnosti između atributa na nivou podrelacije (parova n-torki) primenom različitih fazi implikacija. Za demonstraciju predložene metodologije i verifikaciju rezultata istraživanja izvršen je eksperiment nad realnim podacima u fazi modelu baze podataka na bazi relacije bliskosti i fazi modelu na bazi mogućnosti distribucije. 

U radu se takođe predlaže način za povećanje efikasnosti algoritma i smanjenje broja prolaza kroz petlju. Pored toga, razmatrane su i različite tehnike kompresije i redukcije zapisa u bazi, kao što su fazifikacija, klasterovanje, granulacija, predstavljanje većeg broja sličnih n-torki reprezentom, itd. 

Najvažniji doprinos ove doktorske disertacije predstavlja karakterizacija teorije fazi skupova i fazi implikacija u kontekstu izgradnje alata i algoritma koji omogućava identifikaciju odnosa između atributa u posmatranim relacionim šemama. Ovaj rad je empirijska studija i ''prof-of-concept'', a nije razvijen komercijalni softver. Eksperimentalni rezultati potvrđuju rezultate istraživanja. Buduće istraživanje podrazumeva primenu predstavljene metodologije u različitim scenarijima, kao što su: procena nedostajućih vrednosti, text mining, ektrakcija zavisnosti iz praktičnih baza znanja, itd.