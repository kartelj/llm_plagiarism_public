Digitalna obrada slike, koja uključuje kompresiju i kodiranje, ima za cilj smanjenje memorijskih resursa potrebnih za prikaz, skladištenje i prenos digitalnih slika. Primena tehnika kompresije rezultira značajnim uštedama. Efikasni algoritmi i arhitekture za kompresiju i dekompresiju su ključni za aplikacije koje zahtevaju performanse u realnom vremenu. Trenutne metode za kompresiju digitalnih slika sa visokim nivoom kompresije su dugotrajne i zahtevaju kompleksne procesore i veliku memoriju velike propusne moći, što dodatno povećava potrošnju. I vreme obrade i memorijski kapacitet trenutnih metoda za kompresiju slika sa gubicima rastu sa nivoom kompresije. U ovoj doktorskoj disertaciji, problem hardverske implementacije kodeka koji bi minimizirao potrebne memorijske resurse, bio brz i imao visok nivo kompresije je rešen kroz primenu kombinovanih naučnih metoda. Smanjenje potrebnih memorijskih resursa postignuto je kroz upotrebu optimizovanih nestacionarnih filtera i novog algoritma dvodimenzionalne podopsežne transformacije, kao i jednoprolaznom realizacijom procenjivača verovatnoća. Brzina rada je postignuta kroz upotrebu jednoprolaznog algoritma za procenu verovatnoća i izbegavanjem podela ulazne slike na blokove. Visok nivo kompresije je postignut kroz kombinovano delovanje komponenti rešenja: podopsežnog transformatora, kvantizera, jednoprolaznog procenjivača verovatnoća i entropijskog enkodera. Hardverska implementacija iz ove disertacije je verifikovana kroz primenu sistema za kompresiju slike sa mrežnim interfejsom, gde je pokazano da je moguće smestiti ceo enkoder slike u boji u jedno programabilno logičko kolo nižeg cenovnog razreda, bez potrebe za korišćenjem spoljašnje memorije.