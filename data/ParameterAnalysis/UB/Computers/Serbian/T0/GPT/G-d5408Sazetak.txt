Elektronsko učenje predstavlja složen sistem koji obuhvata učenje na daljinu, online predavanja, nastavne materijale u digitalnom formatu, individualni i grupni proces učenja, kao i tutorstvo i interaktivni rad. Brz i veliki porast broja korisnika, usluga, obrazovnih sadržaja i potrebnih resursa, stavlja pred obrazovne institucije i njihove sisteme elektronskog obrazovanja izazove u optimizaciji resursa, zahtevima za dinamičkom konkurencijom i kontrolom troškova ovih sistema. Sve to rezultira sve složenijim zahtevima za dizajniranje i implementaciju IT infrastrukture sistema za elektronsko obrazovanje. Korišćenjem modernih informaciono-komunikacionih tehnologija može se unaprediti efikasnost, fleksibilnost i ekonomičnost sistema za elektronsko obrazovanje. Uvođenjem modela IT infrastrukture za elektronsko obrazovanje, zasnovanog na modernom IT konceptu Cloud Computing-a, mogu se poboljšati obrazovni procesi u pogledu pouzdanosti, skalabilnosti i ekonomičnosti sistema. Nedostatak naučne podrške za primenu koncepta Cloud Computing-a u modeliranju IT infrastrukture u visokom obrazovanju u Srbiji i strateški značaj ovog koncepta, ukazuje na potrebu za teorijskom podrškom za njegov efikasniji razvoj i primenu. U tom kontekstu je predstavljen predmet istraživanja disertacije, koji se fokusira na definisanje i razvijanje planova i aktivnosti visokoškolskih institucija, povezanih sa razvojem modela IT infrastrukture za elektronsko obrazovanje pomoću Cloud Computing koncepta. Preispitivanjem postojećih i tražeći nove načine pružanja usluga studentima i naučno-istraživačkom osoblju, visokoškolske institucije se suočavaju sa brojnim izazovima, uglavnom vezanim za digitalni identitet i upravljanje pristupom. Prvi i možda najveći izazov je kako podstaći usvajanje i implementaciju sistema za upravljanje digitalnim identitetom. Uspešna IT infrastruktura za upravljanje digitalnim identitetom zahteva sveobuhvatno razmišljanje o identitetima i njihovim međusobnim odnosima. Drugi izazov je izgradnja podrške za sistem koji će moći da iskoristi sve prednosti saveza sistema za upravljanje digitalnim identitetima. Stvaranjem ovakvih saveza između obrazovnih institucija omogućava se mobilnost korisnika, sadržaja i usluga. Glavna hipoteza koja je razvijena i dokazana u okviru doktorske disertacije je da se primenom razvijenog modela IT infrastrukture može uticati na efikasnost i ekonomičnost sistema za elektronsko obrazovanje. U eksperimentalnom delu doktorske disertacije sprovedeno je istraživanje usmereno ka validaciji predloženog modela IT infrastrukture za elektronsko obrazovanje. Istraživanje je sprovedeno u Laboratoriji za elektronsko poslovanje Fakulteta organizacionih nauka. Rezultati istraživanja su pokazali da implementirani model IT infrastrukture omogućava da sistem za elektronsko obrazovanje bude efikasniji, fleksibilniji i ekonomičniji.