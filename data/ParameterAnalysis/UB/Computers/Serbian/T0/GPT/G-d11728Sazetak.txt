U prvom segmentu ove doktorske teze se vrši analiza rutirajućih protokola u topologijama data centara. Poseban fokus je stavljen na dvofazne rutirajuće protokole koji omogućavaju izbegavanje preopterećenja mreže u pravilnim topologijama data centara sa velikim brojem alternativnih putanja. U tezi je predstavljen novi algoritam za optimizovano dvofazno balansiranje, LB-ECR, koji omogućava efikasnije korišćenje komunikacionih mreža data centara. LB-ECR, koristeći metode linearnog programiranja, maksimizuje protok bez gubitaka za date saobraćajne zahteve svičeva. LB-ECR se oslanja na ECMP rutiranje koje je često prisutno u data centrima jer koristi alternativne putanje iste cene. Dvofazno balansiranje pojednostavljuje linearni model eliminacijom saobraćajnih tokova i smanjuje mogućnost preopterećenja raspoređivanjem saobraćaja po manje opterećenim linkovima mreže. Pojednostavljenje linearnog modela omogućava njegovo rešavanje za mreže velikih data centara. Teza uključuje pregled topologija i metoda rutiranja u data centrima i rezultate poređenja različitih algoritama rutiranja u tipičnim topologijama data centara.

Pored optimizacije rutiranja, teza takođe razmatra algoritme za ažuriranje lukap tabela rutera. Drugi segment teze obuhvata pregled lukap algoritama i algoritama ažuriranja, i analizirane su performanse ažuriranja dva napredna lukap algoritma. Izrađene su formule za izračunavanje najgoreg slučaja zauzeća memorija lukap bloka, dok rezultati simulacije prikazuju zauzeće memorije za tipične tabele rutiranja. Takođe su prikazani rezultati broja pristupa memorijama lukap bloka tokom ažuriranja, kao i složenost algoritama ažuriranja i vreme izvršavanja za tipične tabele rutiranja.

Treći segment teze obuhvata opis implementacija algoritama rutiranja sa balansiranjem i algoritama ažuriranja lukap tabela, kao i metode integracije ovih implementacija u okviru rutera.