Disertacija se bavi istraživanjem onlajn strategija zasnovanih na granici za pretragu okruženja, gde je D* Lite algoritam korišćen za planiranje putanje robota, a metode višekriterijumskog odlučivanja (VKO) su korišćene za odabir sledeće pozicije. Kriterijumi za odabir sledeće pozicije iz grupe kandidata uključuju: dužinu putanje do kandidata, informativni potencijal kandidata i udaljenost kandidata od bazne stanice. Efikasnost pretrage merena je prosečnom pređenom putanjom robota u odnosu na više početnih pozicija za potrebe pretrage 90% okruženja. Simulacijama u Matlabu, pokazano je da TOPSIS obezbeđuje efikasniju pretragu složenih okruženja u poređenju sa drugim dvema analiziranim metodama VKO (SAW i COPRAS), kao i u poređenju sa 4 klasične strategije iz literature. Ovo se može objasniti činjenicom da TOPSIS maksimizuje Euklidovu udaljenost od hipotetički najgoreg rešenja prilikom odabira alternative, čime se minimizuje rizik u odlučivanju koji je izražen u složenim okruženjima. Ključni rezultati su potvrđeni u Gazebo 3D simulatoru, koristeći Robot Operating System. Disertacija takođe predlaže dva pristupa za poboljšanje planiranja putanje robota u misijama traganja i spasavanja. Prvi pristup je korišćenje D* Lite algoritma u kombinaciji sa fazi logikom, koja se koristi za definisanje težina ćelija mape namenjene za planiranje putanja robota, kako bi se izbegle binarne vrednosti. Ovo omogućava da pretraga okruženja pokriva objekte prema prioritetu, i da roboti za mapiranje ne ometaju druge robote tokom kretanja. Drugi pristup je korišćenje D* Lite algoritma u kombinaciji sa onlajn učenjem, što skraćuje pređenu putanju robota za mapiranje i minimizuje njegova rizična kretanja, jer se manevri za izbegavanje prepreka izvode pre potencijalnog susreta.