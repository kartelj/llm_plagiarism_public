Razvoj krajnjih uređaja i internet stvari generisao je veliki broj podataka, što je dovelo do brzog napretka tehnologija i algoritama za mašinsko učenje, koji se koriste u sistemima za analizu i obradu podataka. Performanse ovih sistema zavise od kvaliteta podataka, izabranog modela i parametara modela. Anomalije u podacima, koje se razlikuju od distribucije podataka, utiču na kvalitet podataka i mogu se detektovati kroz mašinsko učenje. Izbor modela i parametara za detekciju anomalija zavisi od stručnosti kreatora sistema ili domenskog eksperta. U situacijama kada ne postoji uzorak podataka sa obeleženim anomalijama, što je često slučaj u realnim podacima, izbor modela za detekciju anomalija nije jednostavan. Automatizacija ovog procesa je moguća kroz sistem za automatizovano mašinsko učenje (AutoML), koji predlaže model za detekciju anomalija na osnovu podataka, meta podataka, odgovarajuće optimizacione metrike i prethodno stečenog znanja. Za implementaciju ovakvog sistema, potrebno je definisati set funkcija za izračunavanje meta podataka koji će se koristiti za predlaganje modela. Istraživanje se fokusira na razvoj sistema za izračunavanje meta podataka koji je proširiv, zasnovan na funkcijama koje koriste domensko znanje i ispunjavaju kritične zahteve za primenu u sistemima za automatizovano mašinsko učenje, kao što su skalabilnost i performanse. Cilj je predložiti set funkcija za izračunavanje meta podataka koji ispunjavaju ove kritične zahteve. Za predlaganje i evaluaciju ovog seta funkcija, potrebno je uporediti postojeća rešenja kroz različite aspekte kompleksnosti, dizajnirati eksperimente i dobiti rezultate koji će biti korisni za buduća istraživanja u oblasti automatizovanog mašinskog učenja. Evaluacija eksperimentalnih rezultata pokazala je da predloženi meta podaci postižu tačnost od 87% i ispunjavaju kritične zahteve za primenu u automatizovanim sistemima za mašinsko učenje, dok postojeća rešenja postižu tačnost od 73% nad celim repozitorijumom. U situacijama kada ne postoji značajna količina skupova podataka, predloženo rešenje postiže i do 25% lošije performanse. Značaj ovog istraživanja leži u mogućnosti implementacije automatizovanih sistema za detekciju anomalija zasnovanih na predloženom setu funkcija za izračunavanje meta podataka. U slučajevima kada ne postoji uzorak podataka sa obeleženim anomalijama, ili podaci nisu prisutni, kreator podataka ili domenski ekspert će moći efikasno da karakterizuje anomalije u podacima na osnovu domenskog znanja.