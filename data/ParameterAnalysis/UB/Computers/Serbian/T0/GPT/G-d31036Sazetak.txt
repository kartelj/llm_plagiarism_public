Ova doktorska disertacija se fokusira na istraživanje modela za klasifikaciju, sa namerom da se razvije model koji se temelji na zaključivanju na osnovu slučajeva i inteligentnom odabiru mera sličnosti, kako bi se omogućila što tačnija klasifikacija novih slučajeva. Istraživanje ima za cilj da ispita da li se domensko znanje, koje se može artikulisati kroz funkcije preferencija, može efikasnije koristiti na način koji poboljšava prediktivne performanse sistema zaključivanja na osnovu slučajeva (ZOS). Takođe, cilj je da se utvrdi da li model koji koristi određene mere sličnosti za kategoričke atribute, u kombinaciji sa korišćenjem funkcija preferencija za numeričke atribute, može pružiti bolje rezultate od tradicionalnog ZOS modela. Procena sličnosti između slučajeva je ključni element svakog ZOS modela. Uobičajeno, Euklidova metrika se koristi za merenje sličnosti u ZOS modelima za numeričke varijable, dok se funkcija preklapanja koristi za kategoričke atribute. Teorija preferencija se takođe može primeniti za procenu sličnosti između slučajeva, posebno jer pruža veću fleksibilnost u izražavanju preferencija donosilaca odluka. Osim toga, biće prikazani rezultati klasifikacije modela koji koriste određene mere sličnosti za kategoričke atribute, u kombinaciji sa korišćenjem funkcija preferencija za numeričke atribute. Istraživanje takođe obuhvata optimizaciju težina atributa, kao i rezultate prediktivne moći modela u zavisnosti od broja najbližih suseda koji se uzimaju u obzir. Genetski algoritam je primenjen za podešavanje parametara funkcija preferencija, kao i za optimizaciju težina atributa. Model je testiran na tri različita seta podataka o klijentima kojima treba razmotriti kreditni zahtev, dok se za procenu efikasnosti prediktivnog modela koristi metodologija desetostruke unakrsne validacije. Particije unakrsne validacije su generisane korišćenjem takozvanog semena za slučajni izbor podataka. Rezultati istraživanja pokazuju da predložene metode koje koriste teoriju preferencija, u svakom slučaju, bez obzira na primenjene mere sličnosti za kategoričke atribute, mogu nadmašiti rezultate tradicionalne K-NN klasifikacije. S druge strane, u modelima koji koriste funkcije preferencija, ali različite mere sličnosti za kategoričke atribute, pokazalo se da za svaki pojedinačni set podataka postoji najprikladnija tehnika koja koristi određenu meru sličnosti za kategoričke varijable, pored funkcija preferencija.