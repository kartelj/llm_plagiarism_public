Izbor kvalitetne strategije rutiranja u paketskoj mreži ima veliki uticaj na njenu pouzdanost i kvalitet prenosa podataka. Strategija rutiranja takođe utiče na stepen iskorišćenja mrežnih resursa. Neadekvatno rutiranje može dovesti do stvaranja uskih grla u mreži i blokiranja određenih linkova. Kašnjenje u prenosu paketa i cena mreže takođe zavise od izabrane strategije rutiranja. Da bi se odabrala pravilna strategija rutiranja za određenu mrežnu topologiju i korisničke zahteve, potrebno je optimizovati rutiranje u mreži. Cilj optimizacije rutiranja je određivanje putanja paketa kako bi se postigla što bolja vrednost mrežnih performansi. U zavisnosti od problema koji se rešava, optimizacija rutiranja može imati za cilj maksimizaciju propusne moći mreže, minimizaciju cene mreže, minimizaciju kašnjenja u prenosu i slično.

U ovom radu ćemo se fokusirati na probleme optimizacije rutiranja sa ciljem maksimizacije propusne moći i minimizacije cene mreže. Želimo da komunikaciona mreža bude neblokirajuća, što znači da mreža mora garantovati servis za sve korisnike koji generišu ili primaju saobraćaj unutar dozvoljenih granica. Bez obzira na trenutno stanje saobraćaja u mreži, korisnički zahtevi za slanje ili prijem paketa moraju biti ispunjeni, ukoliko ne prelaze dozvoljene vrednosti. Osnovu ovog rada čini predlog nove šeme rutiranja bazirane na balansiranju saobraćaja i rutiranju po najkraćoj putanji, koju nazivamo rutiranje sa balansiranjem saobraćaja (RBS). Predložena šema rutiranja može se optimizovati tako da se postigne maksimalna propusna moć mreže ili minimalna cena mreže, a za optimizaciju se koristi linearno programiranje.

Glavna prednost predložene strategije rutiranja je realna mogućnost njene implementacije. Rutiranje po najkraćoj putanji je široko korišćeno, a predložena šema rutiranja je modifikacija koja se relativno lako realizuje. Dimenzija linearnog programa koji koristimo je prihvatljiva za praktičnu primenu, kao i vreme potrebno za njegovo izvršavanje. Korišćenjem predložene šeme može se pružiti servis za veći broj korisnika nego u slučaju kada se koristi regularno rutiranje po najkraćoj putanji, bez potrebe za promenama postojeće mrežne topologije. Takođe, u postojećoj mreži, predložena šema omogućava servisiranje određenog broja korisnika po nižoj ceni u odnosu na cenu servisiranja istog skupa korisnika u mreži koja koristi rutiranje po najkraćoj putanji.

U ovom radu će prvo biti definisana strategija rutiranja sa balansiranjem saobraćaja. Nakon toga će biti analizirane performanse predložene strategije rutiranja i upoređene sa regularnim rutiranjem po najkraćoj putanji. Konkretno, biće analizirana dva slučaja. U prvom slučaju ćemo optimizovati rutiranje sa balansiranjem saobraćaja kako bi se postigla maksimalna propusna moć mreže. Propusna moć mreže u kojoj se koristi rutiranje sa balansiranjem saobraćaja će zatim biti upoređena sa propusnom moći mreže u kojoj se koristi rutiranje po najkraćoj putanji. Biće pokazano da se korišćenjem balansiranja saobraćaja može postići značajno povećanje propusne moći mreže, koristeći već postojeće resurse. U drugom slučaju, biće optimizovano rutiranje sa balansiranjem saobraćaja kako bi se postigla minimalna cena mreže koja može podržati određeni saobraćaj. Cena mreže koja koristi rutiranje sa balansiranjem saobraćaja će zatim biti upoređena sa cenom mreže koja koristi regularno rutiranje po najkraćoj putanji. Biće pokazano da je cena mreže koja može podržati određeni saobraćaj manja ukoliko se koristi predloženo rutiranje sa balansiranjem saobraćaja.

Analiza će biti sprovedena kako za regularne, tako i za realne mrežne topologije. Takođe, optimizacija rutiranja će biti sprovedena i za slučajeve kada se zahteva da mreža bude pouzdana. Pouzdana mreža mora biti u stanju da i u slučaju otkaza nekog resursa (linka ili rutera) omogući nesmetanu komunikaciju korisnika. U slučaju otkaza nekog resursa, veće opterećenje se postavlja na one resurse koji su ostali u funkciji. Zato se u ovakvoj mreži garantovani saobraćaj svakog korisnika mora dodatno ograničiti (čime se smanjuje propusna moć mreže), odnosno kapacitet svakog linka dodatno povećati (čime se povećava i cena mreže). Biće pokazano da su performanse predloženog rutiranja sa balansiranjem saobraćaja u svakom od analiziranih slučajeva iste ili bolje od performansi rutiranja po najkraćoj putanji, koje je danas u praksi široko rasprostranjeno.