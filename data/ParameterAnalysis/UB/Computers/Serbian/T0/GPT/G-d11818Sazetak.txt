Ova studija je koncipirana sa ciljem da spoji domen razvoja informacionih sistema i oblast operacionih istraživanja, koristeći različite tehnike soft computinga i optimizacije u okviru jednog od modernih pristupa razvoju aplikacija - servisno orijentisanog pristupa. Servisno orijentisani pristup je deo nove generacije pristupa za razvoj distribuiranih aplikacija i automatizaciju poslovnih procesa, što doprinosi poboljšanju efikasnosti, agilnosti i produktivnosti preduzeća, zbog čega se sve više koristi. Glavna ideja je omogućiti fleksibilno programsko povezivanje nezavisno razvijenih softverskih komponenti - servisa (koji mogu biti implementirani na različitim platformama i u različitim programskim jezicima). Primena principa servisno orijentisane paradigme vodi ka razvoju servisa čija je funkcionalnost nezavisna od bilo kog konkretnog poslovnog procesa i koji se samim tim mogu koristiti na različite načine u različitim aplikacijama. Web servisi su fizički nezavisne softverske komponente, dostupne na internetu, koje pružaju određenu funkcionalnost. Budući da se zasnivaju na skupu široko prihvaćenih standarda, oni su danas dominantni način realizacije servisno orijentisanih softverskih rešenja. S obzirom na to da se web servisi nezavisno razvijaju i objavljuju na internetu, svakim danom sve je veći broj dostupnih servisa koji pružaju istu funkcionalnost. Očigledno je da je problem selekcije najboljeg, iz skupa servisa koji pružaju istu funkcionalnost, sve aktuelniji. Nefunkcionalne karakteristike servisa (eng. Quality of Service – QoS) tada postaju sve značajnije. Pri tome se selekcija zapravo najčešće vrši na osnovu većeg broja nefunkcionalnih karakteristika koje su po svojoj prirodi veoma heterogene. Sa druge strane, kada zahtevanu funkcionalnost ne može obezbediti pojedinačni servis ali bi se mogla realizovati izvršavanjem skupa različitih servisa, od kojih svaki obezbeđuje deo zahtevane funkcionalnosti, problem selekcije postaje još kompleksniji. Kompozicija servisa predstavlja agregaciju servisa koji su komponovani na takav način da zajedno automatizuju određeni zadatak ili poslovni proces. Prednost ovakvog pristupa razvoju aplikacija je u tome što se za ispunjenje novih poslovnih zahteva i automatizaciju novih poslovnih procesa mogu koristiti postojeći servisi (bilo proširenjem postojećih kompozicija, bilo kreiranjem novih) uz manji napor i manje troškove. Problem selekcije web servisa za kompoziciju se sastoji u selekciji konkretnih servisa, za svaku od komponenti definisane kompozicije, na takav način da rezultujuća kompozicija ne samo zadovolji postavljene funkcionalne zahteve već i je i optimalna u pogledu relevantnih QoS zahteva. Kada se razmatra selekcija servisa za određenu kompoziciju izbor bi trebalo zasnivati na nefunkcionalnim karakteristikama celokupne kompozicije. Određivanje QoS za kompoziciju postavlja sledeći izazov: potrebno je na neki način agregirati QoS vrednosti pojedinačnih servisa u kompoziciji, pri čemu način agregacije zavisi od prirode samih QoS atributa ali i od strukture kompozicije. Pored toga, često se nameću i određena ograničenja u pogledu minimalnih QoS karakteristika koje kompozicija mora da zadovolji. Dat je kritički osvrt na relevantne postojeće pristupe modelovanju problema i ukazano je na neadekvatnost mnogih pristupa koji podrazumevaju određena pojednostavljenja problema u smislu da omogućavaju razmatranje samo kvantitativnih QoS atributa, zahtevaju linearnost funkcija za agregiranje QoS vrednosti prilikom određivanja QoS vrednosti celokupne kompozicije, zahtevaju dodeljivanje arbitrarnih težina i normalizaciju samih vrednosti. U cilju prevazilaženja ovih nedostataka predlažu se dva nova pristupa za modelovanje problema koji ne zahtevaju dodeljivanje arbitrarnih težina niti normalizaciju vrednosti nefunkcionalnih karakteristika. Istovremeno cilj je bio i da se omogući da se na adekvatniji način izraze zahtevi korisnika u pogledu kompromisa koje je spreman da prihvati a koji se često mogu izraziti samo pomoću složenih verbalnih iskaza. Stoga se prvo predlaže primena konzistentne fazi logike koja omogućava da se složeni zahtevi korisnika izraze kao logički zahtevi koji su definisani u Bulovom okviru. Šta više, primena logičke agregacije rezultuje novom strukturom komponenti za razliku od težinske sume. Konzistentna fazi logika je izabrana imajući u vidu da primena konvencionalne fazi logike ne omogućava da se uzme u obzir da definisani zahtev može uključivati negaciju koja u klasičnoj fazi logici narušava princip kontradikcije i isključenja trećeg. Drugi pristup, koji takođe do sada nije predlagan za modelovanje problema, namenjen je slučajevima kada ne postoje logički zahtevi vezani za kriterijume ali su kriterijumi heterogeni i izraženi pomoću nekoliko različitih jedinica mere. U tom slučaju se predlaže da se problem modeluje kao diskretan problem višekriterijumskog razlomljenog programiranja (eng. Multi-Objective Fractional Programming - MOFP). Relevantni kriterijumi bi se sparivali uzimajući u obzir njihovu prirodu (jedinicu mere i tip) te bi svi formirani količnici imali istu jedinicu mere i optimizovali bi se u istom smeru. Za selekciju pojedinačnih servisa predloženo je inovativno proširenje AHP (eng. Analytic Hierarchy Process) metode primenom konzistentne fazi logike kako bi se omogućila selekcija na osnovu logičkih zahteva vezanih za njihove nefunkcionalne karakteristike. Naime, imajući u vidu da kriterijumi mogu biti međusobno uslovljeni ili da njihov značaj može zavisiti od ostvarenih vrednosti drugih kriterijuma, a kako klasična AHP metoda ne obezbeđuje podršku za takvu vrstu problema, predloženo je uvođenje logičkih funkcija koje omogućavaju da se iskažu različiti odnosi između kriterijuma. Na ilustrativnim primerima je pokazano da primena konvencionalne fazi logike i konzistentne fazi logike ne moraju voditi istom izboru. Za selekciju servisa za kompoziciju predlaže se nekoliko metoda. Prvo se, za egzaktno rešavanje MOFP problema, predlaže primena jedna postojeće metode koja je u ovom radu prilagođena prirodi postavljenog problema. Kada je reč o većim problemima kod kojih je vreme izvršavanja od kritičnog značaja, kao što je dinamička selekcija servisa (kada se selekcija vrši neposredno pred ili čak i u toku izvršavanja), prednost se daje heurističkim metodama. Shodno tome, najpre se predlaže, po prvi put, primena poznate metaheuristike metode promene okolina (eng. Variable Neighborhood Search – VNS). Zatim je izložena jedna nova metaheuristika zasnovana na tabu pretraživanju i VNS metodi. Pokazano je da se obe metode mogu koristiti za rešavanje kako MMKP (eng. Multi-dimensional Multiple-choice 0-1 Knapsack Problem) modela problema (budući da je ovaj pristup modelovanju u literaturi najzastupljeniji) tako i problema modelovanih pomoću predloženog pristupa zasnovanog na konzistentnoj fazi logici. Pored toga, predložena i je i jedna nova metoda za pronalaženje početnog dopustivog rešenja MMKP problema. Valjanost predloženih pristupa izvršena je eksperimentalnom proverom, koja je podržana razvijenim softverskim rešenjem. Konačno, razmatra se i mogućnost šire primene predloženih pristup.