Analizom dostupne literature, ustanovljeno je da postoji različita tumačenja pojma performansi. Većina pristupa se slaže da performanse predstavljaju ponašanje ili radnje koje su bitne za ostvarivanje ciljeva organizacije i koje se mogu kvantifikovati. Indikatori performansi su ključni alat za upravljanje kompanijama, pomažući menadžmentu da se usmeri ka najefikasnijim dugoročnim strategijama i efektivnom donošenju kratkoročnih odluka. Finansijski indikatori se koriste za predviđanje budućeg poslovanja na osnovu trenutnih i prethodnih performansi. Oni su neraskidivo povezani sa indikatorima performansi drugih poslovnih funkcija. Upravljanje performansama je ključni upravljački mehanizam koji integriše ostale sisteme, stvarajući temelj za adekvatno menadžersko odlučivanje. Ova disertacija se bavi analizom potencijalne veze između finansijskih performansi i uspešnosti poslovanja organizacije. Uspešnost organizacija se određuje kroz jedan od univerzalno prihvaćenih pristupa. Na osnovu analize sekundarnih izvora i empirijskog istraživanja sprovedenog na najuspešnijim kompanijama u poslednjih pet godina, potvrđena je osnovna hipoteza o postojanju veze između uspešnosti poslovanja i indikatora finansijskih performansi. Rezultati analize ukazuju na jasna nagomilavanja kod određenih indikatora finansijskih performansi uspešnih kompanija. Statistička analiza podataka je pokazala jasnu zavisnost između određenih indikatora finansijskih performansi, starosti i delatnosti kompanije. Empirijsko istraživanje je takođe pokazalo da postoji statistički značajna razlika u vrednostima određenih pokazatelja finansijskih performansi kod uspešnijih i manje uspešnih organizacija. Na osnovu rezultata analize podataka dobijenih istraživanjem, definisan je novi teorijski koncept upravljanja zasnovan na indikatorima finansijskih performansi.