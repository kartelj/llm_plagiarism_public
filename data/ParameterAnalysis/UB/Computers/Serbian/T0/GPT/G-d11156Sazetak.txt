Ova doktorska disertacija ima za cilj da istraži i razjasni kako se može poboljšati proces donošenja odluka prilikom odabira ekonomski najpovoljnijeg ponuđača u okviru javne e-nabavke. Izbor se vrši na osnovu prethodno postavljenih kriterijuma koje određuje naručilac u procesu javne e-nabavke. Ovaj proces je jednostavan kada postoji manji broj ponuđača i kada su kriterijumi kvantitativne prirode i mogu se međusobno uporediti. Međutim, u stvarnom svetu često se susrećemo sa situacijama gde postoji veliki broj ponuđača, a izbor najpovoljnijeg se vrši na osnovu kombinacije kvalitativnih i kvantitativnih kriterijuma. Osnovna hipoteza ove disertacije, koja je potvrđena kroz istraživanje, jeste da se primenom metoda višekriterijumskog odlučivanja i teorije fazi skupova može poboljšati proces odabira ekonomski najpovoljnijeg ponuđača u okviru javne e-nabavke kada se koriste i kvantitativni i kvalitativni kriterijumi. U ovakvom procesu odabira moguće je odrediti vrednosti povezane sa izlaznim promenljivima koje odgovaraju težinama kriterijuma pripadajući fazi skupu kroz proces defazifikacije, tj. odabira jedne vrednosti izlazne promenljive uz kvantifikaciju iste. Disertacija takođe predstavlja sistem za podršku odlučivanju zasnovan na konceptu višekriterijumskog odlučivanja i teorije fazi skupova. Ovaj sistem je integralni deo web portala za javne e-nabavke koji omogućava stvaranje kolaborativnog radnog okruženja koje efikasno povezuje naručioce i ponuđače u jedinstveni, virtuelni radni prostor za e-nabavke.