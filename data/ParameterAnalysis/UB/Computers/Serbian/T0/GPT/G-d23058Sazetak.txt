Emotivni govor kao fenomen nije često bio predmet modelovanja u prethodnim studijama o prepoznavanju govornika. Glavni problem u sistemima za prepoznavanje govornika predstavlja razlika u emotivnom stanju govornika tokom treniranja sistema i trenutka kada je potrebno prepoznati govornika. 

U našem radu, sproveli smo analizu algoritama za modelovanje i identifikaciju govornika, uključujući sve do sada poznate metode. Metoda standardnog modela Gausovih mešavina i tehnika i-vektora su eksperimentalno ocenjene. Kroz varijacije u sadržaju govora za treniranje modela govornika u našim eksperimentima, koje uključuju i korišćenje emotivnog govora - različit broj rečenica izgovorenih u određenom emotivnom stanju i različit ukupan broj rečenica, pokazali smo da sistem postaje otporniji i postiže bolji procenat prepoznavanja govornika, kako na osnovu neutralnog, tako i na osnovu emotivnog govora. 

Nakon toga, testirane su varijacije konfiguracije modela govornika u smislu modeliranja govornika sa više od jednog modela, na osnovu grupisanja emotivnog govora i kasnijeg prepoznavanja na osnovu ovako distribuiranog modela. 

Na kraju, izvedena je varijacija strukture modela govornika. U našem radu, korišćenjem subtractive klasterizacije, određen je broj komponenti Gausove mešavine govornika na osnovu uzoraka njegovog glasa, i to automatski. Teorijski je izvedena zavisnost parametra subtractive klasterizacije od broja vektora trening uzorka, njihove dimenzionalnosti, kao i raspodele. Rezultati su pokazali da se sa manjim brojem komponenti govornik može podjednako uspešno modelovati, što otvara prostor za dalja istraživanja mogućnosti primene subtractive klasterizacije za kreiranje modela govornika.