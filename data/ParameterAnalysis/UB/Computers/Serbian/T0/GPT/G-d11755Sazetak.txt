Iako je veštačka inteligencija napredovala, ljudski mozak i dalje ima prednost kada je u pitanju razumijevanje i manipulacija delimično poznatim informacijama. Ovo je posebno vidljivo u oblasti odgovaranja na pitanja. Kada je potrebno dati odgovor, naročito onaj koji se ne može direktno pronaći u pretraženom tekstu, ljudske sposobnosti kao što su objašnjavanje, kombinovanje složenih odgovora i apstraktno rezonovanje su od velike važnosti. Sistemi za Inteligentno Prosleđivanje Pitanja (SIPP) su dizajnirani da omoguće razmenu znanja u bilo kojoj oblasti ekspertize i korisni su za mnoge aplikacije koje zahtevaju intenzivnu komunikaciju između korisnika. Prednosti ovakvih sistema uključuju smanjenje opterećenja na eksperte i poboljšanje kvaliteta usluga institucija poput univerziteta, vlada i preduzeća, uzimajući u obzir zadovoljstvo korisnika jer su njihova pitanja prosleđena relevantnim osobama. U ovom radu je opisana metodologija za dizajniranje SIPP sistema za pitanja napisana na prirodnom jeziku. Na početku je dat detaljan pregled ove oblasti sa posebnim fokusom na realizaciju faza SIPP procesa. Takođe, predstavljena je originalna prezentaciona paradigma koja generalizuje suštinu svih dostupnih SIPP rešenja iz literature. Ova paradigma sadrži tri osnovne faze izvršavanja koje se odnose na tri glavna problema prilikom realizacije sistema: analizu pitanja, prosleđivanje pitanja i profilisanje korisničkog znanja. Na osnovu ove paradigme izvršena je detaljna analiza i evaluacija ovakvih sistema, a kao zaključak naveden je predlog rešenja uočenih problema. U nastavku rada opisana je realizacija predloženih rešenja u vidu prototipa SIPP sistema. U okviru modula za obradu pitanja realizovan je pristup koji omogućava vizualizaciju pitanja, što obezbeđuje intuitivnu predstavu specifičnih odnosa između koncepta, kao i njihovog značaja u pitanju. Takođe, ovaj pristup kombinuje potpuno automatsku obradu teksta i ručnu korekciju rezultata, pružajući korisniku mogućnost povećanja tačnosti izlaza. Istovremeno, realizovani modul za obradu teksta upotrebljen je i za analizu odgovora. Nakon toga analizirani su i diskutovani postojeći pristupi za određivanje semantičke sličnosti dva kratka teksta, pogodni za jezike sa vrlo ograničenim elektronskim lingvističkim resursima, gde je poseban akcenat stavljen na srpski jezik. Na osnovu donetih zaključaka predložen je novi algoritam, nazvan LInSTSS, koji prilikom određivanja semantičke sličnosti dva kratka teksta uzima u obzir i specifičnosti reči koje ovi tekstovi sadrže. Takođe, realizovan je korpus parafraza za srpski jezik nad kojim je izvršena evaluacija. Rezultati dobijeni nad ovim korpusom pokazali su da predloženi algoritam pruža bolje rezultate u odnosu na postojeća rešenja. Konačno, na osnovu evaluacije nad korpusima parafraza za srpski i engleski izvršeno je fino podešavanje parametara, a takođe stečena iskustva upotrebljena su za realizaciju modula za određivanje semantičke sličnosti između pitanja i korisničkog profila. U okviru realizacije faze prosleđivanja pitanja, diskutovane su specifičnosti problema poređenja pitanja i korisničkih profila, i predložen je novi algoritam nazvan P2Q. Ovaj algoritam određuje najveću (maksimalnu) sličnost između koncepata identifikovanih u pitanju i onih koji se nalaze u korisničkom profilu. Konačno, analizirani su dostupni veb portali i odabran je jedan čiji podaci se upotrebljeni za formiranje korpusa pitanja i odgovora. U korpusu su izdvojene tri različite vrste korisnika, koje modeluju: (1) interesovanje, (2) znanje i (3) istovremeno i znanje i interesovanje. Formirani korpus je zatim upotrebljen za evaluaciju celokupnog sistema i testiranje polaznih hipoteza. Dobijeni rezultati su pokazali da P2Q pristup pruža znatno bolje rezultate u odnosu na ostale evaluirane pristupe. Takođe, uočeno je da upotreba semantičke ekstrakcije informacija iz teksta može poboljšati rezultate. Doprinos izložene doktorske disertacije je u domenu analize i sinteze jednog ovakvog softverskog sistema, koji treba da omogući inteligentno prosleđivanje pitanja napisanih na prirodnom jeziku. Takođe, na osnovu rezultata evaluacije zaključeno je da pravilno dodeljene težine mogu poboljšati performanse celokupnog sistema, ali takođe u slučaju da nisu pravilno postavljene mogu ih znatno pogoršati. Konačno, utvrđeno je da pri profilisanju kompetentnosti korisnika da pruži odgovor na postavljeno pitanje, nije važno samo razmotriti njegove najbolje odgovore, odnosno profilisati njegovo znanje, već je takođe potrebno uzeti u obzir i pitanja koja je postavio, s obzirom da ona mogu izraziti interesovanje.