Kontrola menadžmenta se smatra esencijalnim instrumentom za vođenje organizacije, implementaciju korporativne strategije i poboljšanje poslovanja. Efektivnost kontrole u velikoj meri zavisi od informacija koje su dostupne donosiocima odluka, kako o prethodnim dostignućima, tako i o predviđanjima budućeg položaja i uspeha organizacije. Procena prethodnih i predviđanje budućih dostignuća su elementi koje obuhvataju sistemi za merenje performansi. Stoga, razvijanje novog ili korišćenje nekog postojećeg sistema za merenje performansi, predstavlja osnovu za uspešan proces donošenja poslovnih odluka. Da bi se zadovoljile informacione potrebe menadžera, računovođe za upravljanje i stručnjaci iz različitih menadžerskih oblasti već više od dve decenije ulažu napore da kreiraju principe, koncepte, tehnike i procedure za razvoj sistema za merenje performansi. Pored konceptualnih i proceduralnih pitanja, prethodne studije su se bavile i problemima razvoja specifičnih sistema za merenje performansi. Iako su se višedecenijske rasprave vodile o ovom pitanju, razvoj i upotreba sistema za merenje performansi i dalje nisu dovoljno istraženi. U akademskoj i stručnoj literaturi oni su i dalje aktuelna tema i postoji aktivna diskusija o optimalnosti sistema za merenje performansi. Cilj ove disertacije je kreiranje novog sistema za merenje poslovnih performansi. Specifični ciljevi su se odnosili na istraživanje faktora koji utiču na izgradnju sistema - broj različitih mera performansi koje treba da budu korišćene u sistemu i način na koji taj sistem treba da bude korišćen. ii Miloš Milosavljević (2015). Integralni sistem upravljačkog računovodstva za merenje poslovnih performansi, doktorska disertacija. Beograd: Fakultet organizacionih nauka Osnovna teorija od koje se polazi u disertaciji je teorija kontingentnosti u upravljačkom računovodstvu. Na osnovu toga je kreiran skup faktora koji određuju diverzitet mera i upotrebu samih sistema za merenje performansi. Nakon toga je analiziran uticaj sistema za merenje performansi na organizacionu (finansijsku i nefinansijsku) uspešnost. Za analizu uticaja tih faktora na sistem korišćeni su primarni podaci dobijeni empirijskim istraživanjem. Prema dosadašnjem znanju autora, ovakvo istraživanje nikada nije prethodno sprovedeno u Srbiji. U međunarodnim okvirima su sprovođena određena parcijalna testiranja uticaja kontingentnih faktora na sistem za merenje performansi, ali nikada celovito i u obliku pruženom u ovoj disertaciji. Rezultati istraživanja pokazuju da srpska preduzeća koriste relativno širok spektar mera performansi. Svi kontingentni faktori postavljeni u teorijskom modelu utiču kako na diverzitet tako i na upotrebu mera performansi, ali u različitom intenzitetu. Takođe, rezultati ukazuju na to da uravnotežena upotreba finansijskih i nefinansijskih pokazatelja bitno utiče na poslovni uspeh Ovi rezultati mogu najpre biti od koristi ostalim istraživačima koji se bave oblašću merenja performansi, menadžerske kontrole i upravljačkog računovodstva. Takođe, rezultati su višestruko korisni i praktičarima – konsultantima i menadžerima – i to prilikom izgradnje sistema za merenje performansi u konkretnim preduzećima.