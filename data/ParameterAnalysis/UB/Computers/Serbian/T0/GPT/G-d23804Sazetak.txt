Ključ za uspešno uključivanje emocionalne inteligencije u napredne sisteme veštačke inteligencije leži u preciznom identifikovanju emocionalnih stanja, gde se paralingvistički elementi govora ističu kao posebno važni nosioci informacija o emocionalnom stanju govornika. U ovom istraživanju je izvršena komparativna analiza karakteristika govornog signala i metoda klasifikacije koje se najčešće koriste za automatsko prepoznavanje emocionalnih stanja govornika, a potom su razmatrane opcije za poboljšanje performansi sistema za automatsko prepoznavanje govornih emocija. Unapređeni su diskretni skriveni Markovljevi modeli korišćenjem QQ krive za potrebe definisanja standarda vektorske kvantizacije, a razmatrana su i dodatna poboljšanja modela. Istražene su opcije za precizniju reprezentaciju govornog signala, gde je analiza proširena na veliki broj karakteristika iz različitih grupa. Kreiranje velikih setova karakteristika zahteva redukciju dimenzija, gde je pored poznatih metoda analizirana i alternativna metoda bazirana na Fibonačijevom nizu brojeva. Na kraju su razmatrane opcije za integraciju prednosti različitih pristupa u jedinstven sistem za automatsko prepoznavanje govornih emocija, gde je predložena paralelna multiklasifikatorska struktura sa kombinatornim pravilom koje koristi informacije o karakteristikama klasifikatora pored rezultata klasifikacije pojedinačnih klasifikatora ansambla. Takođe, predloženo je automatsko kreiranje ansambla klasifikatora proizvoljne veličine korišćenjem redukcije dimenzija bazirane na Fibonačijevom nizu brojeva.