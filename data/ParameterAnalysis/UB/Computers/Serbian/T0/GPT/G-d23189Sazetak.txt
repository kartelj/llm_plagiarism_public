Pristupi zasnovani na statistici u obradi prirodnih jezika obično zahtevaju velike količine anotiranih podataka, kao i različite jezičke alate, što može biti ograničavajuće u situacijama sa ograničenim resursima. U ovoj doktorskoj tezi, predstavljena je metodologija za razvijanje statističkih rešenja u semantičkoj obradi prirodnih jezika sa ograničenim resursima. Ovi jezici su karakteristični ne samo po ograničenom broju dostupnih jezičkih resursa, već i po ograničenim mogućnostima za razvijanje novih setova podataka i specifičnih alata i algoritama. Fokus predložene metodologije je na kratkim tekstovima, zbog njihove učestalosti u digitalnoj komunikaciji i veće kompleksnosti njihove semantičke obrade. Metodologija pokriva sve faze izrade statističkih rešenja, od prikupljanja tekstualnog materijala, preko anotacije podataka, do formulisanja, obučavanja i evaluacije modela mašinskog učenja. Njena primena je detaljno prikazana na dva semantička problema - analizi sentimenta i određivanju semantičke sličnosti. Kao primer jezika sa ograničenim resursima, korišćen je srpski jezik, ali se predložena metodologija može primeniti i na druge jezike iz ove kategorije. Osim opšte metodologije, doprinosi ove teze uključuju razvoj novog, fleksibilnog sistema za označavanje sentimenta kratkih tekstova, nove metrike za utvrđivanje efikasnosti anotacije, kao i nekoliko novih modela za određivanje semantičke sličnosti kratkih tekstova. Rezultati teze obuhvataju i kreiranje prvih javno dostupnih anotiranih setova podataka za probleme analize sentimenta i određivanja semantičke sličnosti kratkih tekstova na srpskom jeziku, razvoj i evaluaciju većeg broja modela na ovim problemima, i prvu komparativnu evaluaciju većeg broja alata za morfološku normalizaciju na kratkim tekstovima na srpskom jeziku.