U ovoj doktorskoj tezi analizirana je upotreba modernih tehnika softverskog inženjeringa u kreiranju open-source softvera u domenu inteligentnih sistema. Kreiran je univerzalni model softverskog okvira i pružene su smernice za upravljanje projektima otvorenog koda u ovoj sferi. Model okvira i smernice za upravljanje projektima su razvijeni i potvrđeni u praksi kroz unapređenje funkcionalnosti odabranog softverskog okvira za neuronske mreže. Izabrani softverski okvir za neuronske mreže je trenutno jedan od lidera u ovoj sferi na globalnom nivou. Predložene tehnike razvoja softvera su univerzalne, mogu se primeniti i u drugim sferama inteligentnih sistema, i odgovaraju na trenutne izazove i specifičnosti razvoja softvera u ovim oblastima. Izazovi i specifičnosti nastaju kao rezultat činjenice da se često radi o istraživačkom softveru koji treba da bude primenljiv i za praktične probleme, i zbog kompleksnosti softvera koji istovremeno treba da bude jednostavan za upotrebu i modifikaciju. Predložene tehnike razvoja se odnose na specifikaciju zahteva, planiranje razvoja, dizajniranje, implementaciju i održavanje, i pružene su u formi smernica koje su se pokazale kao dobra praksa. Pored ovog teorijskog i metodološkog doprinosa, kroz tezu su razvijena i konkretna poboljšanja odabranog okvira iz domena inteligentnih sistema, koja značajno unapređuju njegovu praktičnu upotrebu.