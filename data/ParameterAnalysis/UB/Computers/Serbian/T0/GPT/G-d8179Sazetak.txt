Ova doktorska disertacija se bavi razvijanjem i primenom modela interoperabilnog elektronskog poslovanja platnih sistema, koji se temelji na ontologijama i REA (Resource-Event-Agent - ISO/IEC 15944-4:2007) ontološkoj strukturi sistema. Istraživanje se oslanja na globalne poslovne standarde finansijske industrije, odnosno referentne modele za razmenu informacija. U istraživanje su uključena saznanja dobijena iz implementacije sistema za kliring čekova i sistema za direktno zaduženje u Udruženju banaka Srbije, koji su realizovani kroz primenu obrazaca za poslovnu integraciju (EIP - Enterprise Integration Patterns) i standardizovanih sistema poruka. Istraživanje je prilagođeno i za implementaciju interoperabilnih platnih sistema u Srbiji.

Elektronsko poslovanje uključuje interakciju različitih platnih sistema sa različitim poslovnim sistemima učesnika, koji podržavaju veliki broj korisnika i poslovnih procesa sa specifičnim zahtevima. Glavni problem predstavlja heterogenost između poslovnih procesa, podataka i korišćenih IT tehnologija, što dovodi do trošenja vremena, finansijskih sredstava i informatičkih resursa na prevođenje podataka iz jednog sistema u drugi. 

S obzirom na to da je razmena finansijskih transakcija elektronskim putem postala dominantna, postoji potreba za razvojem modela interoperabilnog elektronskog poslovanja platnog sistema za razmenu finansijskih transakcija i njihovu obradu. Standardizacija u oblasti modeliranja platnih sistema, koja će biti razmatrana, treba da doprinese većoj efikasnosti ostalih sistema elektronskog poslovanja i interoperabilnosti elektronskog poslovanja učesnika.

Platni sistem svake države se sastoji od skupa platnih instrumenata, bankarskih procedura i sistema za prenos sredstava između finansijskih institucija, sa ciljem obezbeđivanja cirkulacije novca. Centralna banka neposredno definiše, reguliše i usmerava tokove novca i ispunjava svoju osnovnu funkciju regulatora finansijskih tokova putem kontrole platnih sistema. 

U ovom radu, ontološki pristup omogućava interoperabilnost i konzistentnost u modelu i obogaćuje dizajn modela sa domena znanja. Standard ISO 15944-4:2007, koji je razmatran u rešenju, definiše ontološko okruženje za specifikaciju koncepata i relacija uključenih u poslovne transakcije i scenarije nazvane REA ontologijom. Model je primenjen u konkretnom poslovnom okruženju.