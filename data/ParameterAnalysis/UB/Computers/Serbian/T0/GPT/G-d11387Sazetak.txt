WMN (Wireless Mesh Network) ili bežične mesh mreže su novija pojava u oblasti bežičnih komunikacija koja pruža veću fleksibilnost, pouzdanost i bolje performanse u odnosu na standardne bežične lokalne mreže. S obzirom na rastuće potrebe korisnika za brzim i efikasnim prenosom podataka, kao i prenosom multimedijalnih sadržaja, povećanje protoka putem MCMI (Multi Channel Multi Interface) WMN i održavanje kvaliteta servisa (QoS - Quality of Service) su ključni izazovi u dizajniranju WMN. Da bi se postigle optimalne mrežne performanse, neophodno je definisati protokole i metrike rutiranja koje određuju najbolju putanju između početnog i krajnjeg čvora. 

U okviru doktorske disertacije, definisane su metrike rutiranja koje mogu da prate brze promene uslova propagacije koje se dešavaju na svakom pojedinačnom linku u mreži, s obzirom na veliku dinamiku signala koja karakteriše WMN, posebno u kompleksnim okruženjima poput zatvorenih objekata. Predložene su tri nove metrike: powerETX, powerWCETT i powerMIC, koje uključuju parametar koji zavisi od nivoa snage signala na prijemu, pored parametara definisanih u okviru postojećih metrika ETX, WCETT i MIC. Ove nove metrike omogućavaju veće protoke korisničkih podataka i manje kašnjenje s kraja na kraj u poređenju sa postojećim, a njihova praktična realizacija je moguća bez dodatnih hardverskih ulaganja i uz minimalne softverske izmene.

Uzimajući u obzir da postojeći algoritmi za dodelu kanala ne uključuju QoS podršku u MCMI-WMN, i da se prenos multimedijalnih sadržaja obavlja uz neprihvatljiva kašnjenja, predložen je novi protokol za sloj linka, QoS-HMCP, koji uvodi podršku QoS kroz EDCA mehanizam pristupa, i koristi dobre karakteristike hibridnog algoritma za dodelu kanala definisane HMCP protokolom za sloj linka. Predložene su četiri varijante QoS-HMCP protokola koji uzimaju u obzir različite kriterijume za promenu kanala i procedure nadmetanja za medijum. 

Rezultati poređenja varijanti predloženog protokola sa osnovnim HMCP protokolom po ostvarenom protoku i kašnjenju u mreži su potvrdili opravdanost uvođenja podrške QoS u MCMI mreže. Na osnovu međusobnog poređenja predloženih varijanti protokola, doneti su zaključci koja varijanta QoS-HMCP protokola daje optimalne rezultate (najveći protok i najmanje kašnjenje), za koje saobraćajne kategorije i pod kojim mrežnim uslovima. 

Osim toga, disertacija pruža detaljan i sistematičan pregled postojećih protokola rutiranja, strategija dodela kanala, i metrika rutiranja za višekanalne višeinterfejsne WMN.