Savremeno društvo se u velikoj meri oslanja na efikasne telekomunikacione mreže. Iz tog razloga, visoka dostupnost ovih mreža je od ključnog značaja, jer omogućava visoku dostupnost usluga za krajnje korisnike. U današnje vreme, mreže se obično sastoje od velikog broja čvorova (desetine), što otežava direktno izračunavanje njihove dostupnosti, s obzirom da vreme potrebno za izvršavanje algoritama za precizno izračunavanje dostupnosti raste eksponencijalno sa povećanjem broja čvorova i veza. Stoga je veoma važno koristiti aproksimativne algoritme koji omogućavaju definisanje početnih uslova za dizajniranje topologije mreže tokom procesa projektovanja. Ova doktorska disertacija ima za cilj da predstavi novi metod za aproksimativno izračunavanje maksimalne all-terminal dostupnosti složenih telekomunikacionih mreža. U svrhu dobijanja vrednosti maksimalne all-terminal dostupnosti, razvijen je metod sinteze mreže. Početna topologija u metodi sinteze mreže je lanac. Prilikom određivanja maksimalne dostupnosti mreže, u prvom koraku sinteze se formira prsten, a zatim se dodaje po jedna veza u topologiji mreže kako bi se svaki put postigao maksimalni priraštaj all-terminal dostupnosti mreže. Dodavanjem veza jednu po jednu, gde sve veze imaju istu dostupnost, vrši se sinteza mreže koja u svakom koraku ima maksimalnu dostupnost za dati broj čvorova, veza i datu dostupnost veza. Analizom rezultata za maksimalnu all-terminal dostupnost mreže, definisane su funkcije aproksimacije maksimalne all-terminal dostupnosti mreže za zadati broj čvorova, veza i dostupnost veza. Na osnovu dobijenih aproksimativnih izraza, može se izračunati granica dostupnosti mreže u zavisnosti od topologije za zadate parametre. S druge strane, korišćenjem funkcija aproksimacije, može se definisati donja granica za broj veza kako bi se mogla postići željena V dostupnost izborom odgovarajuće topologije mreže. Pokazano je da je za maksimalnu dostupnost mreže potrebno da svi čvorovi imaju istu konektivnost ili konektivnost koja se razlikuje najviše za jedan. Polazeći od ovog pravila, i znajući prethodno određene granice za broj veza u mreži, u procesu projektovanja može se u nekoliko iteracija doći do topologije mreže koja obezbeđuje zadatu all-terminal dostupnost. Vreme izvršavanja funkcija aproksimacije definisanih u okviru ove doktorske disertacije ne zavisi od veličine mreže. To omogućava veliki broj izračunavanja čime se omogućava analiza velikog broja kombinacija ulaznih parametara. Pokazano je da funkcije aproksimacije definisane u okviru disertacije imaju veću tačnost od funkcija koje su do sada publikovane u stručnoj literaturi. Izračunate aproksimativne vrednosti su upoređene i sa tačnim vrednostima dostupnosti i pokazano je da je relativna greška aproksimacije značajno manja od 1% za mreže sa vezama čija je dostupnost veća od 0,75.