Sve je veći broj multimedijalnih uređaja u dnevnoj sobi koji su povezani sa internetom, poput digitalnih TV prijemnika, tableta i mobilnih telefona. Ovi uređaji se lako mogu povezati preko lokalne kućne mreže ili interneta. U poslednje vreme, digitalni TV prijemnici se često opremaju operativnim sistemima koji se koriste na mobilnim uređajima, što olakšava razvoj distribuiranih aplikacija. Aplikacije razvijene u ovakvom integrisanom okruženju digitalnih TV prijemnika, mobilnih uređaja i interneta mogu pružiti korisnicima nove načine interakcije sa računarima, u odnosu na one koje pružaju aplikacije razvijene posebno za svaki uređaj. Analizirajući sisteme za interakciju čovek-računar u okruženju dnevne sobe sa digitalnim TV prijemnicima i mobilnim uređajima, uočeno je da se postojeći sistemi razvijaju nezavisno, da su ograničene fleksibilnosti i da su uglavnom fokusirani na pojedinačne scenarije interakcije čovek-računar. U ovom radu je predstavljena SHARP softverska platforma koja pruža programsku podršku za efikasan i uniforman razvoj distribuiranih aplikacija u integrisanom okruženju digitalnih TV prijemnika, mobilnih uređaja i interneta. Cilj razvijene platforme je da pomogne istraživačima u oblasti interakcije čovek-računar da na jednostavan i brz način kreiraju nove aplikacije koje nude različite kombinacije scenarija interakcije čovek-računar u integrisanom okruženju. Da bi se postigao ovaj cilj, na početku rada je napravljen pregled postojećih sistema za interakciju čovek-računar u dnevnoj sobi sa digitalnim TV prijemnikom i mobilnim uređajima. Nakon toga, identifikovane su zajedničke karakteristike sistema i identifikovani su sledeći scenariji interakcije koje aplikacije razvijene u integrisanom okruženju mogu pružiti korisnicima: podela prikaza na više ekrana (na mobilnim uređajima se prikazuje dodatni sadržaj kao prateći onome što je na velikom TV ekranu), upotreba mobilnog uređaja za upravljanje akcijama na centralnom ekranu, detekcija pokreta korišćenjem senzora, dodatne čulne povratne informacije (haptički odgovor, svetlosno obaveštenje), pasivno gledanje televizije obogaćeno paralelnim interaktivnim aktivnostima, korisničko iskustvo poboljšano pristupom podacima iz digitalnog video toka, socijalnim mrežama i bazama metapodataka i interakcija grupe ljudi u okviru jedne prostorije sa grupom ljudi na drugim lokacijama. Nakon identifikacije scenarija interakcije čovek-računar u integrisanom okruženju, predložena je, projektovana i implementirana SHARP softverska platforma tako da omogući razvoj aplikacija koje korisnicima nude identifikovane scenarije interakcije. Da bi se proverile prednosti razvijene platforme, odabrano je da se zbog velike popularnosti igara i njihove tržišne isplativosti platforma iskoristi za razvoj društvenih igara koje bi mogle da se igraju u integrisanom okruženju. Korišćenjem platforme razvijeno je pet različitih igara koje pokazuju fleksibilnost platforme i predstavljaju primer novih tipova aplikacija koje korisnicima nude različite kombinacije identifikovanih scenarija interakcije čovek-računar. Ispitivanjem iskustva 59 korisnika doneti su zaključci o tome kako korisnici prihvataju identifikovane scenarije interakcije. Verifikacija SHARP softverske platforme je izvršena poređenjem veličine, složenosti i vremena odziva aplikacija koje su razvijene korišćenjem i bez korišćenja platforme. Rezultati poređenja su pokazali da je softverska platforma uticala da se vreme potrebno za razvoj i testiranje aplikacija smanji. Vremena odziva prikupljena iz aplikacija razvijenih bez korišćenja i korišćenjem softverske platforme su pokazala da je aplikacija razvijena korišćenjem platforme unela prihvatljivo dodatno kašnjenje. Takođe, vremena odziva u svim verzijama aplikacija su bila u dozvoljenim granicama performansi utvrđenih pragova.