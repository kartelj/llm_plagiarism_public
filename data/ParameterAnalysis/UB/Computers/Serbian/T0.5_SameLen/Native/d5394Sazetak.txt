Predmet disertacije pripada oblasti informacionog društva, njegovog razvoja i mehanizama za praćenje i merenje tog razvoja. Doktorska disertacija prikazuje dosadašnja istraživanja i teorije o informacionom drušvu i njegovoj evoluciji i oblicima, faktorima njegovog razvoja i međunarodnim inicijativama koje usmeravaju i usaglašavaju njegov globalni razvoj. Proučavajući oblast merenja informacionog društva kao složene pojave opisane skupom međusobno korelisanih pokazatelja, u tezi se traži najpogodnija metrika kojom bi se prevazišla složenost i olakšalo praćenje, vrednovanje i izvođenje zaključaka o aktuelnom stanju informacionog društva. Pored evolucije i klasifikacije benčmarking indikatora, kao elementarnih činilaca svake metodologije za merenje informacionog društva, u tezi je dat i pregled najznačajnijih svetskih metodologija za vrednovanje informacionog društva. Centralno mesto predstavlja projektovanje originalnog modela koji definiše postupke neophodne za praćenje i evaluaciju razvoja informacionog društva Srbije. Ovaj model podrazumeva: • teorijsku zasnovanost, • kompatibilnost sa standardima Evropske Unije koja omogućava učešće u međunarodnim projektima, analizama i poređenjima, • prilagođenost specifičnostima Srbije, njenom aktuelnom stanju informacionog društva mogućnostima za ulaganje u dalji razvoj. Definisanje modela za merenje i evaluaciju informacionog društva Srbije obuhvatilo je: • selekciju skupa indikatora informacionog društva (IKT indikatora) u skladu sa zahtevima Evropske Unije, uz prilagođavanje specifičnostima i razvojnm mogućnostima Srbije, • transformaciju skupa IKT indikatora, koja omogućava njihovo rangiranje prema značaju za praćenje informacionog društva, • izdvajanje podskupa najznačajnijih IKT indikatora, • definisanje podmodela za kvantitativno izražavanje nivoa digitalnih podela preko sintetičkog pokazatelja - indeksa digitalne polarizacije. Projektovani model je verifikovan implementacijom na slučaju Srbije, kroz praćenje i analizu stanja razvoja informacionog društva u petogodišnjem periodu. Tom prilikom je izvršeno: • statističko praćenje, merenje i obrada relevantnih podataka, • analiza rezultata istraživanja koja je omogućila sagledavanje aktuelnog stanja, otkrivanje i kvantifikovanje ‘kritičnih tačaka’ u razvoju informacionog društva Srbije, kao i predviđanje njegovog budućeg razvoja. Stručni doprinosi disertacije su evaluacija razvoja informacionog društva Srbije, na domenu stanovništva i na domenu preduzeća, merenje i procena nivoa digitalnih podela i njihovog trenda, kao i lociranje ‘digitalno’ najugroženijih grupa u okviru populacije Srbije. Osnovni naučni doprinos ostvaren je kroz projektovanje modela za praćenje i vrednovanje razvoja informacionog društva. Model u osnovi sadrži metodu I-odstojanja i klaster analizu, kao adekvatno kombinovane metode multivarijacione analize. Osnovni skup indikatora je, nakon rangiranja prema vrednostima I-odstojanja i primene klaster analize, redukovan na podgrupu onih indikatora koji su za ocenu informacionog društva najznačajniji, jer nose najveću količinu znanja o njemu. Smanjenjem broja indikatora značajno je povećana primenljivost modela u praksi. U tezi je definisan i konkretan model za kvantitativno izražavanje pojedinačnih i ukupnih digitalnih podela u različitim domenima, izvođenjem sintetičkog pokazatelja digitalne polarizacije. Karakteristike ovog modela su opštost, fleksibilnost i otvorenost za dodavanje ili izmene osnovnih elemenata modela. To podrazumeva mogućnost za uočavanje, definisanje i izračunavanje proizvoljnog broja pojedinačnih podindeksa digitalne polarizacije, prema proceni mogućih uzroka digitalnih podela. Podindeksi, iz kojih se izvodi ukupni indeks digitalne polarizacije (IDP), izražavaju se proizvoljno izabranim skupovima pokazatelja, uz proizvoljno određene podele uzorka na podgrupe. Ovo svojstvo modela značajno je u kontekstu aktuelne brzine promena u oblasti IKT. Društveni značaj disertacije ogleda se mogućnostima široke primene njenih rezultata u procesu praćenja i merenja informacionog društva, kao i usmeravanja, podsticanja i harmonizovanja njegovog razvoja. Primena projektovanog modela moguća je u svojstvu alata za podršku strateškom odlučivanju, praćenju i minimiziranju digitalnih podela, ali i za potrebe evaluacije složenih pojava koje su izvan okvira informacionog društva, za koga je model prevashodno projektovan.