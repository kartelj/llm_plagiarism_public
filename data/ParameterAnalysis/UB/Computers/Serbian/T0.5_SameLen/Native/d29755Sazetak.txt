Oblast računarstva u klaudu se veoma intenzivno razvijala tokom prethodne decenije. Klaud okruženja i servisi koji takva okruženja pružaju postoje u različitim oblicima koji su i diskutovani u ovom radu. Prilikom njihove upotrebe uočeni su različiti problemi koji predstavljaju velike izazove za korisnike. Administratori i korisnici relacionih baza podataka su morali da rešavaju različite probleme i pre postojanja klaud platformi. Ažuriranje softvera, kao operativno zahtevan problem, pojavom relacionih baza podataka kao platforme u klaud okruženju postao je isključiva odgovornost pružaoca usluge. Nasuprot tome, problemi koji zahtevaju unapređivanje rada i optimizovanje relacione baze podataka postali su još izraženiji usled višeg nivoa apstrakcije koji donosi klaud okruženje i većeg broja relacionih baza koje je potrebno istovremeno održavati. S obzirom da se u klaud okruženju prikupljaju i čuvaju detaljne informacije o upotrebi servisa, u ovom radu je realizovan sistem koji na osnovu analize prikupljenih podataka olakšava korisnicima razumevanje funkcionisanja relacione baze podataka i pronalaženje uzroka problema koji se u radu sa njima mogu pojaviti. Nakon detaljnog pregleda uže i šire naučne oblasti, predložen je i definisan sistem koji uključuje dve vrste statističkih modela da bi se obezbedila i sveobuhvatnost i preciznost. Za donošenje konačnih odluka nad dobijenim podacima od strane statističkih modela o tome šta je uzrok a šta je posledica definisan je i ekspertski sistem. Opisan je i izgled infrastrukture koja je zasnovana na konceptu mikroservisa. Pored definisanog sistema, predstavljen je način organizacije tima sačinjenog od različitih aktera sa različitim odgovornostima. Konkretna implementacija sistema je izvršena u Azure platformi kompanije Microsoft. Implementirani sistem je potom podrobno testiran i evaluiran upotrebom realnog radnog opterecenja iz produkcionog okruženja Azure SQL relacione baze podataka tokom perioda od 6 meseci. Dobijeni rezultati su pokazali značajno unapređenje u pogledu performansi izvršavanja upita. Od pojedinačnih korisnika je dobijena i eksplicitna usmena i pismena potvrda o tome. Izvršena je i analiza dobijenih podataka o unapređenju korišćenja relacionih baza podataka svih korisnika platforme koji su se prijavili na ovaj sistem. Zaključak rada sadrži pravce i mogućnosti budućih istraživanja u ovoj oblasti.