Kvalitetan odabir strategije rutiranja u paketskoj mreži u velikoj meri utiče na
pouzdanost mreže i kvalitet prenosa podataka u njoj. Odabrana strategija rutiranja utiče i
na stepen iskorišćenja različitih mrežnih resursa. Loše odabrano rutiranje može
prouzrokovati stvaranje uskih grla u mreži i dovesti do blokade određenih linkova.
Takođe, od primenjene strategije rutiranja zavisi kašnjenje pri prenosu paketa, kao i cena
mreže. U cilju odabiranja ispravne strategije rutiranja za neku mrežnu topologiju i date
korisničke zahteve, vrši se optimizacija rutiranja u mreži. Proces optimizacije rutiranja
za cilj ima određivanje putanja paketa tako da se postigne što bolja vrednost neke od
mrežnih performansi. U zavisnosti od problema koji se rešava, optimizacija rutiranja
može imati za cilj maksimizaciju propusne moći mreže, minimizaciju cene mreže,
minimizaciju kašnjenja u prenosu i slično.
U ovome radu bavićemo se problemima optimizacije rutiranja u cilju
maksimizacije propusne moći i minimizacije cene mreže. Pri tome, želimo da
komunikaciona mreža bude neblokirajuća. To znači da mreža mora garantovati servis za
sve korisnike koji generišu ili primaju saobraćaj u okviru dozvoljenih granica. Nezavisno
od trenutnog stanja saobraćaja u mreži, korisnički zahtevi za slanje ili prijem paketa
moraju biti usluženi, ukoliko ne izlaze iz okvira dozvoljenih vrednosti. Okosnicu ovog
rada predstavlja predlog nove šema rutiranja zasnovane na balansiranju saobraćaja i
rutiranju po najkraćoj putanji, koju nazivamo rutiranje sa balansiranjem saobraćaja
(RBS). Predložena šema rutiranja može se optimizovati tako da se ostvari maksimalna
propusna moć mreže ili minimalna cena mreže, a za optimizaciju se koristi linearno
programiranje.
Glavnu prednost predložene strategije rutiranja predstavlja realna mogućnost
njene implementacije. Naime, rutiranje po najkraćoj putanji je u širokoj primeni, a
predložena šema rutiranja je modifikacija koja se relativno lako realizuje. Dimenzija
linearnog programa koji koristimo je prihvatljiva za praktičnu primenu, kao i vreme
neophodno za njegovo izvršavanje. Primenom predložene šeme može se ostvariti servis
za veći broj korisnika nego u slučaju kada se primenjuje regularno rutiranje po najkraćoj
putanji, a da pri tom nema potrebe za promenama postojeće mrežne topologije. Takođe,
u već postojećoj mreži, predložena šema omogućava servisiranje određenog broja
korisnika po nižoj ceni u odnosu na cenu servisiranja istog skupa korisnika u mreži koja
koristi rutiranje po najkraćoj putanji.
U ovom radu biće prvo definisana strategija rutiranja sa balansiranjem saobraćaja.
Zatim će biti data analiza performansi predložene strategije rutiranja i izvršeno njeno
poređenje sa običnim rutiranjem po najkraćoj putanji. Konkretno, biće analizirana dva
slučaja. U prvom slučaju vršićemo optimizaciju rutiranja sa balansiranjem saobraćaja,
tako da se ostvari maksimalna propusna moć mreže. Propusna moć u kojoj se primenjuje
rutiranje sa balansiranjem saobraćaja zatim će biti poređena sa propusnom moći mreže u
kojoj je primenjeno rutiranje po najkraćoj putanji. Biće pokazano da se primenom
balansiranja saobraćaja može ostvariti značajno povećanje propusne moći mreže, uz
korišćenje već postojećih resursa. U drugom slučaju, biće vršena optimizacija rutiranja sa
balansiranjem saobraćaja, tako da se ostvari minimalna cena mreže koja može da podrži
neki zadati saobraćaj. Cena mreže koja koristi rutiranje sa balansiranjem saobraćaja zatim
će biti poređena sa cenom mreže koja koristi obično rutiranje po najkraćoj putanji. Biće
pokazano je da je cena mreže koja može da podrži neki zadati saobraćaj manja ukoliko
se primenjuje predloženo rutiranje sa balansiranjem saobraćaja.
Analiza će biti vršena kako za regularne, tako i za realne mrežne topologije.
Takođe, optimizacija rutiranja biće vršena i za slučajeve u kojima se zahteva da mreža
bude pouzdana. Pouzdana mreža mora biti u stanju da i u slučaju otkaza nekog resursa
(linka ili rutera) omogući nesmetanu komunikaciju korisnika. U slučaju otkaza nekog
resursa, veće opterećenje se postavlja na one resurse koji su ostali u funkciji. Zato se u
ovakvoj mreži garantovani saobraćaj svakog korisnika mora dodatno ograničiti (čime se
smanjuje propusna moć mreže), odnosno kapacitet svakog linka dodatno povećati (čime
se povećava i cena mreže). Biće pokazano da su performanse predloženog rutiranja sa
balansiranjem saobraćaja u svakom od analiziranih slučajeva iste ili bolje od performansi
rutiranja po najkraćoj putanji, koje je danas u praksi široko rasprostranjeno.