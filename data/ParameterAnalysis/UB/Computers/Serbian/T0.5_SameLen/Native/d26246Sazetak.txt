: Primena biometrijskih tehnologija danas u ljudskom društvu postaje sve češća, gotovo da možemo konstatovati da je ona deo naše svakodnevnice. Prilikom implementacije biometrijske autentikacije, svaki sistem ima svoje zahteve i ograničenja, u zavisnosti od konkretnog scenarija u kojem se sistem koristi. Za odabir odgovarajućeg biometrijskog modaliteta, kao i algoritama za rad sa biometrijskim modalitetom, neophodno je sprovesti odgovarajuću evaluaciju performansi rada biometrijskog sistema. Ipak, ovu evaluaciju nije uvek lako sprovesti, kako za unimodalne, tako i za multimodalne biometrijske sisteme. Čak i kada su dostupne javne baze biometrijskih podataka za evaluaciju algoritama određenog biometrijskog modaliteta, potrebno je prilagoditi rad sistema protokolu testiranja koji konkretna baza definiše. U slučaju multimodalnog pristupa, evaluacija se dodatno komplikuje usled upotrebe različitih algoritama za fuziju informacija. Kako u dostupnoj relevantnoj literaturi nije pronađen detaljan prikaz modela evaluacije multimodalnih biometrijskih sistema, a radi prevazilaženja ovih teškoća, u okviru ovog doktorata definisan je objedinjeni model evaluacije multimodalnih biometrijskih sistema. Za definisanje ovog modela primenjena je MDA (Model Driven Architecture) paradigma. U okviru objedinjenog modela dat je metamodel evaluacije multimodalnih biometrijskih sistema, koji predstavlja svojevrsnu ontologiju pojmova značajnih za ovu oblast. Primenom ovog metamodela, moguće je kreirati modele evaluacije različitih biometrijskih sistema. Na osnovu modela evaluacije multimodalnih biometrijskih sistema kreiran je prototip okvira za evaluaciju multimodalnih biometrijskih sistema. Pomoću predloženog okvira moguća je evaluacija performansi multimodalnog biometrijskog sistema u različitim slučajevima korišćenja. Eksperimentalni rezultati evaluacije nad konkretnom bazom i algoritmima pokazuju da primena okvira skraćuje za četiri puta vreme potrebno za evaluaciju. Razvijena je i nova metoda za analitičko određivanje praga osetljivosti u skladu sa postavljenim parametrima željenog ponašanja sistema. Na kraju, na primeru alata koji je koristio neke od funkcionalnosti okvira, prikazano je kako primena okvira može učiniti efikasnijim proces obrazovanja inženjera u oblasti biometrije.