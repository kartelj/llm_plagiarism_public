'Znanjem vođene ekonomije karakteriše snažna zavisnost od usvajanja i primene znanja radi povećanja konkurentnosti. U takvim okruženjima, veliki obim relevantnih znanja se može naći i unutar i izvan organizacija. U sve bržem okruženju, sposobnost organizacije da koristi tokove znanja za svoje potrebe utiče na ostvarivanje konkurentske prednosti. Organizacije nastoje da se neprekidno snabdevaju novim znanjem kako bi unapredile svoja trenutna rešenja u poslovanju, poboljšale proizvode, stvorile nove mogućnosti za sticanje prednosti nad konkurencijom, ojačale svoje baze znanja i predvidjele dalji razvoj tržišta. Ovi uslovi povećavaju značaj koncepta apsorpcionog kapaciteta, koji predstavlja sposobnost sticanja, asimilacije, prilagođavanja i iskorišćavanja znanja od strane organizacije. Iako postoji veliki broj studija koje se bave razlaganjem apsorpcionog kapaciteta na njegove sastavne delove i proučavanjem njihovih karakteristika, istraživanje u ovom radu je fokusirano na proučavanje veze između dimenzija i komponenti apsorpcionog kapaciteta, kao i na utvrđivanje njihovog individualnog uticaja na nivo apsorpcionog kapaciteta u organizacijama koje dolaze iz tehnološki i znanjem intenzivnih industrija. U tu svrhu, konstruisan je i primenjen model za evaluaciju apsorpcionog kapaciteta, koji prati tok znanja u organizaciji, od njegovog usvajanja do primene, zasnivajući se na razlaganju apsorpcionog kapaciteta na pomenute dimenzije i komponente. Analizom rezultata dobijenih primenom modela za evaluaciju kapaciteta apsorpcije znanja, ispitan je potencijal za analizu uticaja apsorpcionog kapaciteta na konkurentnu moć organizacije, što je i glavna hipoteza ovog doktorskog rada. U cilju istraživanja, primenjena je metodologija kvantitativnog i kvalitativnog istraživanja na osnovu upitnika. Sakupljeni podaci su analizirani pomoću modela za evaluaciju kapaciteta apsorpcije znanja uz korišćenje diskriminacione analize kao statističke metode. Rezultati istraživanja pokazuju da je moguće analizirati nivo kapaciteta apsorpcije pomoću indikatora u modelu, i da je dostupno, odnosno postojeće relevantno znanje najuticajniji faktor kapaciteta apsorpcije. Korišćenjem Balanced Scorecard modela za određivanje indikatora konkurentske moći, utvrđen je uticaj apsorpcionog kapaciteta na konkurentnost organizacije. Takođe, na osnovu rezultata istraživanja, zaključuje se da je moguće upravljati faktorima apsorpcionog kapaciteta u datom okviru. Doprinosa ovog istraživanja se ogleda u boljem razumevanju koncepta apsorpcionog kapaciteta u sektorima koji se odlikuju snažnom zavisnošću od usvajanja i korišćenja znanja za dalji razvoj, što je od velike važnosti za razvoj konkurentnosti u ekonomijama koje se zasnivaju na znanju, među kojima je, prema strateškoj orijentaciji, i Srbija. Treba naglasiti i da konstruisani model u ovom radu može pružiti podršku menadžmentu u pogledu razvoja organizacionog učenja, upravljanja znanjem i usmeravanja inovativnih napora u organizaciji.'