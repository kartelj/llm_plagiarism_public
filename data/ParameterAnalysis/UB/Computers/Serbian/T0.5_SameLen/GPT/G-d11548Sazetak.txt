Savremeno društvo se u velikoj meri oslanja na visokokvalitetne telekomunikacione mreže. U tom kontekstu, od suštinskog je značaja da telekomunikacione mreže budu visoko dostupne, čime se obezbeđuje i visoka dostupnost servisa za krajnje korisnike. U današnje vreme, mrežne infrastrukture se najčešće realizuju sa velikim brojem čvorova (više desetina), što otežava direktno izračunavanje dostupnosti takve mreže, jer vreme potrebno za izvršavanje algoritama za precizno izračunavanje dostupnosti eksponencijalno raste sa povećanjem broja čvorova i veza. Stoga je od velike praktične važnosti primena aproksimativnih algoritama koji omogućavaju definisanje početnih uslova za dizajniranje topologije mreže tokom procesa projektovanja takvih mreža. Ova doktorska disertacija ima za cilj da predstavi novi metod za aproksimativno izračunavanje maksimalne all-terminal dostupnosti kompleksnih telekomunikacionih mreža. Kako bi se dobila vrednost maksimalne all-terminal dostupnosti, razvijena je metoda sinteze mreže. Početna topologija u metodi sinteze mreže je lanac. Prilikom određivanja maksimalne dostupnosti mreže, u prvom koraku sinteze formira se prsten, a zatim se dodaje po jedna veza u mrežnoj topologiji kako bi se svaki put postigao maksimalni priraštaj all-terminal dostupnosti mreže. Dodavanjem jedne po jedne veze, gde sve veze imaju istu dostupnost, vrši se sinteza mreže koja u svakom koraku ima maksimalnu dostupnost za dati broj čvorova, veza i datu dostupnost veza. Analizom dobijenih rezultata za maksimalnu all-terminal dostupnost mreže definisane su funkcije aproksimacije maksimalne all-terminal dostupnosti mreže za zadati broj čvorova, veza i dostupnost veza. Na osnovu dobijenih aproksimativnih izraza može se izračunati granica dostupnosti mreže u zavisnosti od topologije za zadate parametre. S druge strane, korišćenjem funkcija aproksimacija može se definisati donja granica za broj veza da bi se mogla postići željena V dostupnost izborom odgovarajuće topologije mreže. Pokazano je da je za maksimalnu dostupnost mreže potrebno da svi čvorovi imaju istu konektivnost ili konektivnost koja se razlikuje najviše za jedan. Polazeći od ovog pravila, i znajući prethodno određene granice za broj veza u mreži, u procesu projektovanja može se u nekoliko iteracija doći do topologije mreže koja obezbeđuje zadatu all-terminal dostupnost. Vreme izvršavanja funkcija aproksimacije definisanih u okviru ove doktorske disertacije ne zavisi od veličine mreže. To omogućava veliki broj izračunavanja čime se omogućava analiza velikog broja kombinacija ulaznih parametara. Pokazano je da funkcije aproksimacije definisane u okviru disertacije imaju veću tačnost od funkcija koje su do sada publikovane u stručnoj literaturi. Izračunate aproksimativne vrednosti su upoređene i sa tačnim vrednostima dostupnosti i pokazano je da je relativna greška aproksimacije značajno manja od 1% za mreže sa vezama čija je dostupnost veća od 0,75.