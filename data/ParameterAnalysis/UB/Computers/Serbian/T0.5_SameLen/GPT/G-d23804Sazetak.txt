'Osnova za uspešno uključivanje emocionalne inteligencije u napredne sisteme veštačke inteligencije je pouzdano identifikovanje emocionalnih stanja, gde se paralingvistički elementi govora ističu kao posebno važan izvor informacija o emocionalnom stanju govornika. U ovom radu je izvedena komparativna analiza karakteristika govornog signala i metoda klasifikacije koje se najčešće koriste u rešavanju problema automatskog identifikovanja emocionalnih stanja govornika, a potom su razmatrane mogućnosti poboljšanja performansi sistema za automatsko identifikovanje govornih emocija. Izvršena je optimizacija diskretnih skrivenih Markovljevih modela korišćenjem QQ krive za potrebe određivanja etalona vektorske kvantizacije, a razmatrana su i dodatna poboljšanja modela. Istražene su mogućnosti preciznijeg predstavljanja govornog signala, gde je analiza proširena na veliki broj karakteristika iz različitih grupa. Formiranje velikih skupova karakteristika zahteva redukciju dimenzija, gde je pored poznatih metoda analizirana i alternativna metoda bazirana na Fibonačijevom nizu brojeva. Na kraju su razmatrane mogućnosti integracije prednosti različitih pristupa u jedinstven sistem za automatsko identifikovanje govornih emocija, tako da je predložena paralelna multiklasifikatorska struktura sa kombinatornim pravilom koje pored rezultata klasifikacije pojedinačnih klasifikatora ansambla koristi i informacije o karakteristikama klasifikatora. Takođe, dat je predlog automatskog formiranja ansambla klasifikatora proizvoljne veličine korišćenjem redukcije dimenzija bazirane na Fibonačijevom nizu brojeva.'