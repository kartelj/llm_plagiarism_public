'U modernom poslovnom okruženju, neophodno je upravljati relacijama sa velikim brojem stejkholdera. Važnost dobrih odnosa sa njima je neupitna, jer se čvrsta poslovna mreža smatra ključnim kapitalom svake kompanije. Komunikacija je esencijalni deo svakog odnosa, pa tako i strategijske ili korporativne komunikacije čine bitan deo upravljanja odnosima između kompanije i stejkholdera. One su usmerene na izgradnju i pozicioniranje korporativnog brenda, što je potvrđeno u disertaciji. Korporativne komunikacije igraju ključnu ulogu u upravljanju odnosima, integracijom i upravljanjem svim komunikacijama unutar kompanije. Koncept korporativnog brenda je predmet interesovanja teoretičara i praktičara, jer je dokazano da utiče na poslovne rezultate i smatra se bitnim izvorom održive konkurentske prednosti kompanija. Zbog toga se posmatra kao jedan od ključnih elemenata korporativne strategije. Pozicioniranje korporativnog brenda u ovom kontekstu se posmatra kao sveobuhvatni pristup kompanije u odnosu na konkurenciju, odnosno kako stejkholderi vide kompaniju u poređenju sa konkurencijom. Analizirajući dostupnu literaturu o pozicioniranju i primeni na korporativni brend, predmet analize u ovoj disertaciji su specifičnosti, vrste i okvir pozicioniranja korporativnog brenda. Nakon pregleda naučne i stručne literature i analize rezultata empirijskog istraživanja, postavljen je strateški okvir za upravljanje korporativnim komunikacijama u cilju pozicioniranja korporativnog brenda. Empirijskim istraživanjem kreiran je model pozicioniranja korporativnog brenda i utvrđena mera CBPS (Corporate Brand Positioning Score). Istraživanjem su utvrđeni i izmereni aspekti poslovanja koji utiču na pozicioniranje korporativnog brenda kod 4 građana/poslovne javnosti, utvrđen je stepen uticaja pojedinih aspekata poslovanja na pozicioniranje korporativnog brenda i utvrđena je struktura modela i mera pozicioniranja korporativnog brenda kod građana/poslovne javnosti. Takođe, identifikovan je uticaj demografskih karakteristika građana, odnosno karakteristika poslovne javnosti, na intenzitet veze između percepcije pojedinih aspekata poslovanja i pozicioniranje korporativnog brenda. Istraživanjem je pokazano da percepcija svih definisanih komponenti: Percepcija pozicije, Stav o kompaniji, Društvena odgovornost, Menadžment, Kompanije/proizvodi, u većoj ili manjoj meri utiče na pozicioniranje korporativnog brenda kod građana Srbije. U modeliranju pozicioniranja korporativnog brenda i utvrđivanju mere CBPS za poslovnu javnost, korišćene su osobine korporativnog brenda, koje se zbog usaglašenosti terminologije sa prethodnim delom istraživanja nazivaju determinantama: Pouzdanost, Neutralnost, Efikasnost, Nezavisnost, Principijelnost, Dobar odnos zaposlenih, Društvena odgovornost, Razumevanje manjih kompanija, Profesionalizam, Kredibilitet. Negovanje identifikovanih karakteristika značajno je sa aspekta pozicioniranja korporativnog brenda jer je utvrđeno da vrednosti determinanti imaju uticaja na formiranje vrednosti CBPS-a. Rezultati istraživanja ukazuju na aspekte poslovanja koji su važni za pozicioniranje korporativnog brenda kod građana i poslovne javnosti, te ukazuju na čemu je potrebno bazirati strategiiju komunikacija sa pojedinim grupama stejkholdera.'