'Ova studija se bavi praćenjem aktivnosti studenata, identifikacijom paterna iz okruženja i njihovim predstavljanjem putem tehnologije Interneta inteligentnih uređaja. Centralna hipoteza, koja je potvrđena u ovoj doktorskoj disertaciji, je da se efikasnost nastave može unaprediti putem primene tehnologije Interneta inteligentnih uređaja, kroz implementaciju sistema za praćenje aktivnosti studenata koji omogućava gotovo realno vremensko analiziranje parametara iz okruženja i predstavljanje obrađenih rezultata. Da bi se opravdala potreba za ovom studijom i sagledale neophodne tehnike za realizaciju ovih procesa, izvršen je pregled relevantnih istraživanja u oblasti informatike i društvenih nauka. Pregled je obuhvatio upoređivanje i komparativnu analizu platformi pametnih učionica koje su sposobne da prepoznaju sociološke kontekste čim se pojave. Društvene nauke su ključne za razumevanje pozadine procesa koji se klasifikuju i prate, stoga je pregled društvenih nauka, posebno socioloških signala, omogućio celovit pregled relevantnih bibliografskih izvora i pružio smernice za dalju moguću realizaciju sistema za praćenje aktivnosti. Pregledom su identifikovani potencijalni parametri i algoritmi za analizu, a potom je predstavljena metodologija korišćena u istraživanju za sve faze studije. Pre definisanja mogućih algoritama i postavke arhitekture, objašnjeni su zahtevi sistema koje je potrebno zadovoljiti za efikasno prepoznavanje paterna u učionici. Prepoznavanje paterna se vrši metodom mašinskog učenja, za koju je neophodan klasifikator baziran na određenom setu podataka. Simulacija sistema je izvršena pre implementacije, koristeći set podataka koji nije korišćen u procesu treniranja. Tokom simulacije, sistem je pokazao prosečnu tačnost od 92.2%. Nakon simulacije, sistem je implementiran i njegove performanse su evaluirane upoređivanjem anotatora u realnom vremenu (ocena studenata za vreme predavanja) i ocene koje je sistem dao. Prosečna tačnost sistema evaluiranog na ovaj način za tri grupe studenata bila je 81.9%. Sistem je implementiran u Matlab-u i sposoban je da izvlači parametre iz digitalnih signala koji se prikupljaju pomoću kamere i mikrofona. Iz slike se izvlači intenzitet pokreta studenata na osnovu razlike između frejmova, dok se iz zvuka izvlače sledeće karakteristike: glasovni segmenti, vreme govora, glasovna stopa, broj kratkih govornih segmenata, formantna frekvencija, pouzdanost formantne frekvencije, vrednost najvećeg autokorelacionog pika, lokacija najvećeg autokorelacionog pika, broj autokorelacionih pikova i govorna aktivnost. Ove vrednosti se zatim koriste kao input za klasifikator koji se sastoji od skupa podataka izvučenog iz velikog broja snimljenih predavanja, tokom kojih su studenti ocenjivali kvalitet predavanja u realnom vremenu koristeći aplikaciju na mobilnom telefonu. Konačna evaluacija performansi sistema, sprovedena nakon implementacije gde je sistem korišćen za prepoznavanje parametara uživo na predavanjima, pokazala je da je sistem sa zadovoljavajućom tačnošću (81.9%) sposoban da prepozna zainteresovanost studenata.'