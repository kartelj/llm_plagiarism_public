"Video sadržaj u trodimenzionalnom (3D) formatu postaje sve učestaliji u žičanim i bežičnim mrežama. S obzirom na veliku količinu podataka koju karakteriše 3D video, njegova učestalost u mreži predstavlja značajan teret za saobraćaj mreže, stoga je neophodno unaprediti način prenosa ovog tipa signala. Ovaj rad se bavi fraktalnom i multifraktalnom karakterizacijom 3D video formata sa ciljem pokazivanja da 3D video ima fraktalne i multifraktalne osobine i opisivanja ovih svojstava, upoređivanja svojstava za različite video formate i potencijalne primene u poboljšanju modeliranja saobraćaja 3D video formata i razvijanju efikasnijih tehnika za prenos, izravnavanje i statističko multipleksiranje videa. Izrađeni su algoritmi i softverska realizacija u programima Matlab i Python, u okviru matematičke metode iz oblasti kompleksnih sistema i haosa, za određivanje fraktalnih osobina (metoda agregacije varijanse, R/S statistički metod i metod više skala za određivanje Hurstovog indeksa) i multifraktalnih osobina (metoda momenta za multifraktalne spektre i procenu generalizovane dimenzije, metoda histograma za multifraktalne spektre i inverzna multifraktalna analiza). Na osnovu rezultata potvrđene su fraktalne i multifraktalne osobine 3D video formata i izvršeno je njihovo poređenje, uzimajući u obzir format 3D videa, strukturu, tipove frejmova, kvantizacione parametre kodera, agregaciju frejmova i metode emitovanja."