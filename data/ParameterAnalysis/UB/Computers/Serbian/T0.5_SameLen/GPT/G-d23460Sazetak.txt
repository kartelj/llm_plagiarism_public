'Sadržaj koji korisnici generišu na veb forumima se obično dodaje češće nego što se briše ili menja, pa stoga ciljanje takvog sadržaja prilikom inkrementalnog pretraživanja varira u poređenju sa standardnim pretraživanjem stranica veb sajta. Dodavanje novog sadržaja na forum može dovesti do pomeranja već postojećeg sadržaja na nove ili već postojeće stranice. Inkrementalno pretraživanje foruma nije jednostavan zadatak, jer ignorisanje načina na koji je sadržaj prikazan, distribuiran i sortiran može rezultirati prenosom postova koji su već bili indeksirani u prethodnim ciklusima pretraživanja. S druge strane, postoji veliki broj forumskih tehnologija koje omogućavaju različite navigacione putanje do najnovijih postova, kao i različite načine prikazivanja i sortiranja istih. Jedan od ključnih rezultata ovog istraživanja je strukturno vođeni inkrementalni pretraživač foruma (SInFo) koji je specijalizovan za ciljanje najnovijeg sadržaja prilikom inkrementalnog pretraživanja koristeći sofisticirane tehnike optimizacije i mašinskog učenja. Glavni cilj ovog pretraživača je izbegavanje već indeksiranog sadržaja u novim ciklusima pretraživanja foruma, bez obzira na tehnologiju koja se koristi. Da bi se ovaj cilj postigao, iskorišćene su sledeće karakteristike veb foruma: (1) način sortiranja na indeksnim i diskusionim stranama i (2) dostupne navigacione putanje između stranica koje trenutna tehnologija veb foruma nudi. S obzirom na to da datum kreiranja sadražaja igra važnu ulogu u određivanju tipa sortiranja, detekcija i normalizacija istih nisu jednostavni zadaci. Za ovaj zadatak su korišćeni modeli mašinskog učenja, jer generisani datumi mogu biti u različitim formatima i na različitim jezicima. S druge strane, detekcija navigacionih putanja se postiže interpretacijom formata URL linkova i skeniranjem stranica na koje oni ukazuju. Pokazano je da se korišćenjem predloženih metoda i tehnika, prilikom ciljanja strana sa najnovijim sadržajem, minimizuje broj preuzimanja dupliranog sadržaja i maksimizuje iskorišćenost navigacione strukture i putanja trenutne forum tehnologije. Eksperimenti su izvedeni na širokom spektru već postojećih popularnih forumskih tehnologija kao i na individualnim stand-alone forumskim tehnologijama. SInFo je pokazao visoku preciznost i minimalan broj prenosa duplog sadražaja u svakom novom ciklusu pretraživanja. Većina duplikata na koje je predloženi pretraživač nailazio je sa strana koje su morale biti posećene kako bi se ispravno utvrdila navigaciona putanja ili pronašao odgovarajući URL. Dodatno, modeli mašinskog učenja, iako su kompleksni postižu dobre performanse prilikom pretraživanja i imaju visoku preciznost u detekciji i normalizaciji datuma, dostižući F1-meru od 99%.'