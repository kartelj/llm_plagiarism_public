Računarstvo u oblasti klauda se tokom poslednje decenije intenzivno razvijalo. Postoje razni oblici klaud servisa i okruženja, o kojima se diskutovalo u ovom radu. Korišćenje ovih servisa donosi brojne probleme, koji predstavljaju veliki izazov za korisnike. Pre nego što su klaud platforme postale dostupne, administratori i korisnici relacionih baza podataka su se suočavali sa različitim problemima. Ažuriranje softvera, koje je bilo operativno zahtevno, sada je isključiva odgovornost pružaoca usluge, zahvaljujući klaud platformama. S druge strane, problemi vezani za unapređenje i optimizaciju relacionih baza podataka su postali još izraženiji zbog većeg nivoa apstrakcije koji klaud okruženje donosi i većeg broja baza koje treba održavati. U ovom radu je predstavljen sistem koji olakšava korisnicima razumevanje funkcionisanja relacione baze podataka i pronalaženje uzroka problema, na osnovu analize podataka prikupljenih u klaud okruženju. Nakon pregleda relevantne naučne literature, predložen je i definisan sistem koji koristi dva tipa statističkih modela za obezbeđivanje sveobuhvatnosti i preciznosti. Takođe je definisan ekspertski sistem za donošenje konačnih odluka na osnovu podataka dobijenih od statističkih modela. Opisana je i infrastruktura zasnovana na mikroservisima, kao i organizacija tima sa različitim odgovornostima. Sistem je implementiran u Microsoft Azure platformi i potom testiran i evaluiran kroz realno radno opterećenje Azure SQL relacione baze podataka tokom šest meseci. Rezultati su pokazali značajno unapređenje performansi izvršavanja upita, što je potvrđeno i od strane korisnika. Izvršena je i analiza podataka o unapređenju korišćenja relacionih baza podataka svih korisnika koji su se prijavili na ovaj sistem. Zaključak rada obuhvata mogućnosti i pravce budućih istraživanja u ovoj oblasti.