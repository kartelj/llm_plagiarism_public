Ova disertacija se fokusira na kreiranje modela za interoperabilno elektronsko poslovanje statističkih sistema, zasnovanog na servisno orijentisanoj arhitekturi i veb-servisima. Istraživanje je adaptirano za upotrebu u statističkom sistemu Srbije. Zvanična statistika je ključna u informacionom sistemu svake demokratske zemlje, pružajući podatke o ekonomiji, demografiji, socijalnim uslovima i stanju životne sredine. Glavna uloga zvanične statistike je da obezbedi tačnu sliku društvenih i ekonomskih kretanja u zemlji i da pruži pouzdane informacije za analizu i donošenje odluka na različitim nivoima društva, od državne uprave i institucija, preko privrednih subjekata, do građana. Zvanična statistika Srbije se, između ostalog, oslanja na principe definisane u dokumentu Ekonomsko-socijalnog saveta UN – Osnovni principi zvanične statistike, kao i u dokumentu Evropske komisije – Kodeks prakse evropske statistike. Većina zemalja ima jednu ili više nacionalnih statističkih organizacija (engl. NSIs), koje čine nacionalni statistički sistem te zemlje. Glavni zadaci NSIs su: prikupljanje, obrada i organizovanje statističkih podataka, a zatim njihovo stavljanje na korišćenje različitim korisničkim zajednicama. U okviru svake NSI, proizvodnja statistike najčešće funkcioniše kroz različite proizvodne linije i procese za različite statističke oblasti. Poslovne arhitekture većine NSI su zasnovane na takozvanom stove-pipe modelu. U takvom modelu, za svaku statističku oblast u okviru NSI se formira posebna i nezavisna proizvodna linija. Za svaki domen, ceo proces proizvodnje od projektovanja istraživanja preko prikupljanja i obrade podataka potrebnih za objavljivanje, odvija se nezavisno od drugih domena a svaki ima svoje sopstvene izvore podataka i korisnike. Elektronska razmena statističkih podataka je sve češći i važniji vid komunikacije između različitih statističkih službi. Ova razmena je stalno praćena nedostatkom interoperabilnosti i potrebom za konvertovanjem podataka. Ovim se naglašava potreba za usvajanjem skupa zajedničkih standarda za razmenu i deljenje statističkih podataka i meta-podataka, čime bi se statistički procesi učinili efikasnijim. Cilj je da se uspostavi skup standarda koji su široko prihvaćeni, što omogućava ne samo lak i blagovremen pristup podacima već i pristup meta-podacima koji opisuju te podatke i čine ih smislenijim i upotrebljivijim. Servisno-orijentisana arhitektura (SOA) statističkih informacionih sistema omogućava interoperabilnost na nivou aplikacija i na nivou poslovnih procesa, dok je interoperabilnost na semantičkom nivou obezbeđena kreiranjem zajedničke domenske ontologije i razvojem zajedničkog modela podataka nad domenskom ontologijom.