'Ova disertacija opisuje novi sistem za vizuelno predstavljanje kriptografskih algoritama (COALA). Glavna svrha razvijenog sistema je da olakša studentima koji su novi u oblasti zaštite podataka da bolje razumeju i lakše savladaju gradivo iz oblasti kriptografskih algoritama koje predstavlja osnovu za razumevanje složenijih tema. Na Elektrotehničkom fakultetu u Beogradu postoji kurs pod nazivom Zaštita podataka gde se prvo izučavaju kriptografski algoritmi na kojima se temelje sigurnosni protokoli i aplikacije koje obezbeđuju sigurnosne servise, a zatim se proučavaju aplikacije koje garantuju mrežnu sigurnost, dok se na kraju prelazi na problematiku sigurnosti računarskih sistema (hakeri, virusi, itd.). Praćenjem rezultata studenata na ispitu uočeno je da studenti imaju poteškoća da savladaju gradivo iz oblasti kriptografskih algoritama, što kasnije negativno utiče na njihov ukupan uspeh na ispitu. Analizom razloga koji su doveli do ovakvog stanja zaključeno je da bi uvođenje sistema za vizuelno predstavljanje kriptografskih algoritama u okviru laboratorijskih vežbi na predmetu moglo biti jedno od rešenja problema. Korišćenje takvih sistema je uobičajeno na predmetima iz oblasti računarske tehnike i informatike koji izučavaju softver. Pre razvoja novog sistema, analizirana su postojeća rešenja kako bi se utvrdilo da li već postoji sistem koji bi zadovoljio potrebe predmeta i kako bi se utvrdilo koje su to karakteristike koje bi taj sistem trebao da ima da bi se uspešno koristio u nastavi. Ustanovljeno je da iako postoji mnogo sistema za vizuelno predstavljanje algoritama, relativno mali broj njih omogućava vizuelno predstavljanje kriptografskih algoritama, dok među analiziranim sistemima ne postoji sistem za vizuelno predstavljanje kriptografskih algoritama koji u potpunosti zadovoljava potrebe predmeta Zaštita podataka na Elektrotehničkom fakultetu u Beogradu. Na osnovu sistematizacije postojećih sistema za vizuelno predstavljanje algoritama sa posebnim osvrtom na sisteme koji se mogu koristiti za vizuelno predstavljanje kriptografskih algoritama definisana je metodologija razvoja ovakvih sistema. Analizom literature koja se bavi sistemima koji se koriste za pomoć u učenju definisan je način korišćenja razvijenog sistema u nastavi. Realizovani sistem omogućava praćenje izvršavanja svih kriptografskih algoritama koji su objašnjeni na časovima predavanja i vežbi, prikazuje sve detalje izvršavanja za svaki od podržanih algoritama, za pojedine algoritme gde je to od važnosti sistem radi sa realnim veličinama parametara algoritma koje se koriste u praksi i svi parametri algoritama su konfigurabilni kako bi mogli lako i brzo da se prikažu različiti primeri izvršavanja algoritama. U okviru disertacije napravljen je pregled oblasti sistema za pomoć u učenju, pregled oblasti vizuelne reprezentacije algoritama, kao i pregled oblasti vizuelne reprezentacije kriptografskih algoritama. Dat je opis kriptografskih algoritama koji su podržani u COALA sistemu. Sistem ima mogućnost vizuelne reprezentacije pet vrsta kriptografskih algoritama: supstitucionih algoritama (Cezar algoritam, monoalfabetski algoritam, Playfair algoritam i Vigenere algoritam), transpozicionih algoritama (Rail Fence algoritam i Row Transposition algoritam), produkcionih algoritama (Rotor Machine algoritam), simetričnih blok algoritama (DES algoritam i AES algoritam) i algoritama sa javnim ključem (Diffie-Hellman algoritam i RSA algoritam). Poseban akcenat je stavljen na objašnjenje detalja vezanih za vizuelnu reprezentaciju algoritama korišćenu u COALA sistemu. Prikazan je i detaljan funkcionalni opis COALA sistema za vizuelnu reprezentaciju kriptografskih algoritama. U radu su objašnjeni i detalji vezani za softversku implementaciju COALA sistema. Dat je pregled tehnologija korišćenih za softversku implementaciju, objašnjena je struktura softverskog rešenja i dati su detalji napravljenih proširenja Java i Swing API-ja, kao i način izvršavanja algoritama podržanih u COALA sistemu. Način korišćenja realizovanog sistema za vizuelnu reprezentaciju kriptografskih algoritama u okviru predmeta Zaštita podataka na Elektrotehničkom fakultetu u Beogradu opisan je kroz pregled osmišljenih laboratorijskih vežbi u okviru kojih se koristi COALA sistem. U školskoj godini 2013/2014. uvedena je još jedna novina na predmetu, a to je korišćenje sistema Moodle za ispitivanje i ocenjivanje studenata u okviru laboratorijskih vežbi, pa je i to opisano. U radu je prikazana i evaluacija COALA sistema sa aspekta efikasnosti prilikom primene na predmetu Zaštita podataka na Elektrotehničkom fakultetu u Beogradu. Sistem se koristi u nastavi u prethodne tri školske godine (uveden je u nastavu 2011/2012. školske godine). Rezultati primene su mereni za prve dve godine korišćenja sistema, s obzirom da je treća školska godina u kojoj se sistem koristi još uvek u toku. Evaluacija je podeljena na tri dela. Najpre su mereni efekti uvođenja COALA sistema u nastavu na osnovu uspešnosti studenata na predmetu u prvoj školskoj godini, zatim su upoređeni rezultati korišćenja iz prve i druge godine, a treći deo analize obuhvatio je utisak studenata na osnovu upitnika koji su popunjavali. Rezultati evaluacije su pokazali da su najveću korist od uvođenja novog sistema u nastavu imali studenti koji inače odlažu trenutak u kome polažu ispit za kasnije ispitne rokove u toku školske godine kako bi imali više vremena da se pripreme za ispit i koji ne uspevaju da polože ispit ili ga polože ali sa niskom ocenom, kao i najbolji studenti kojima je korišćenje sistema pomoglo da poboljšaju svoje ocene. Analiza ankete koju su studenti popunjavali je pokazala da je COALA sistem uspešno ispunio osnovni cilj, a to je da studenti bolje razumeju gradivo i detalje algoritama koji su pokriveni ovim sistemom.'