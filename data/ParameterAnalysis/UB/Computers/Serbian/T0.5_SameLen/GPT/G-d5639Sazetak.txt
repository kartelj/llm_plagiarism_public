'Predmet i cilj istraživanja, polazne hipoteze i metode istraživanja, sadržaj i opis disertacije sa ključnim aspektima na koje će se disertacija fokusirati, opisani su u uvodnom poglavlju. Drugo poglavlje posvećeno je konceptu efikasnosti i metodama za njegovo merenje. Efikasnost se tumači kao sposobnost minimizacije ulaganja u postizanju ciljeva organizacionih jedinica uz maksimizaciju rezultata (Amado et al., 2011). Problem nastaje pri određivanju efikasnosti jedinica koje koriste različite ulaze za stvaranje različitih izlaza (Thanassoulis et al., 2012). Glavni cilj doktorske disertacije je razviti novi statistički model efikasnosti koji će prevazići problem različitih varijabli. Zato je potrebno definisati indikator efikasnosti koji će sintetizovati sve indikatore u jednu vrednost. Izazovi u tom procesu su izražavanje varijabli (ulaza i izlaza) u uporedivim opsezima i određivanje težina koje se dodaju pojedinim ulazima i izlazima. Analiza obavijanja podataka (Data Envelopment Analysis - DEA) je jedna od metoda za merenje efikasnosti organizacionih jedinica koja se navodi u disertaciji. DEA metodu su razvili Charnes, Cooper & Rhodes (1978) da bi merili efikasnost poslovnih jedinica, posebno onih koje ne generišu profit. Osnovni cilj disertacije je razvoj originalnog statističkog modela efikasnosti koji će se temeljiti na metodi Ivanovićeve distance (I-distance). Prema tome, četvrto poglavlje se fokusira na I-distance kao metriku u n-dimenzionalnom prostoru, predloženoj od strane prof. dr Branislava Ivanovića (Ivanović 1972, 1973, 1977; Ivanović & Fanchette, 1973). Kao jedan od vodećih stručnjaka u statističkom odeljenju Ujedinjenih Nacija (UN) i pripadajućih agencija poput UNCTAD i FAO (United Nations Conference on Trade and Development – UNCTAD; Food and Agriculture Agency - FAO), prof. Ivanović je kreirao ovu metodu sa ciljem da rangira zemlje na osnovu više indikatora. I-distance ispunjava 13 uslova potrebnih da bi predstavljalo metriku. Ključni argument za korišćenje metode I-distance je njena sposobnost da sintetizuje veliki broj varijabli u jednu numeričku vrednost. Posebna pažnja je posvećena brojnim primerima u kojima su predstavljene mogućnosti primene unapređene metode I-distance. Posebno treba istaći primenu unapređene metode I-distance u problemima rangiranja najboljih svetskih univerziteta po Šangajskoj (Academic Ranking of World Universities - ARWU) i SCImago listi (Scopus Journal Ranking). Pored ove primene, u disertaciji su obrađene i teme evaluacije socio-ekonomske razvijenosti zemalja, evaluacije zdravlja nacija, kao i rangiranje sportskih timova. Studije slučajeva predstavljene u ovom poglavlju su validirane kroz objavljivanje radova u međunarodnim časopisima. Peto poglavlje se koncipira na izgradnji statističkog modela efikasnosti zasnovanog na Ivanovićevom odstojanju. U disertaciji predloženi model je nazvan „Analiza zasnovana na odstojanju“ (Distance Based Analysis - DBA) i potvrđen kroz veći broj studija slučaja i radova koji su objavljeni u međunarodnim časopisima. DBA metoda je primenjena u evaluaciji efikasnosti univerziteta, bankarskog i zdravstvenog sektora, kao i efikasnosti regiona u Srbiji. Predložena metoda je dala zanimljive rezultate, koji su upoređeni sa često korišćenom DEA metodom za merenje efikasnosti. Disertacija je doprinela povećavanju korpusa metoda koje se mogu koristiti u problematici merenja efikasnosti poslovnih sistema. Posebno treba istaći, da je u disertaciji predstavljeno značajno unapređenje metode VI I-distance, kroz određivanje početnog rešenja metode i definisanje redosleda uključivanja obeležja u obrazac za I-distance. S obzirom da u osnovi I-distance integriše veliki broj raznorodnih varijabli u jednu vrednost, cilj metode je da ona pokrije što veći stepen varijabiliteta posmatranih obeležja. U disertaciji je pokazano da početno rešenje metode zasnovano na sumi apsolutnih korelacija, brže konvergira krajnjem rešenju metode. Predložena unapređena metoda pruža bolje rešenje, s obzirom da tako dobijeno I-distance obuhvata maksimalnu količinu informacija potrebnih za proces rangiranja. Unapređenje metode I-distance se, takođe, ogleda u smanjenju broja koraka potrebnih za dostizanje konačnog rezultata i samim tim smanjenja vremena izvršenja metode. Na kraju je dat zaključak sa odgovorom na pitanja u vezi sa postavljenim ciljem i hipotezama. Data je sistematizacija i pregled naučnih doprinosa koji su proistekli iz rada na doktorskoj disertaciji, skup otvorenih problema i mogućnosti za dalji rad u oblasti doktorske disertacije. Literatura korišćena prilikom izrade doktorske disertacije sadrži relevantne reference drugih istraživača. U prilogu su dati rezultati ekperimentalnog dela disertacije u kojima je pokazano unapređenje metode I-distance.'