Podaci su osnova skladišta podataka, koje omogućava implementaciju poslovne inteligencije, integraciju podataka i podršku poslovnim odlukama. Dimenzioni model se obično koristi za izgradnju skladišta podataka, pružajući bolju vizualizaciju podataka. Definicija osnovnih elemenata skladišta podataka i način na koji su konstruisani i povezani su deo arhitekture skladišta podataka. Postoje dva dominantna pristupa arhitekturi skladišta podataka danas. Prvi pristup, poznat kao CIF (Corporate Information Factory) arhitektura, podupire Bill Inmon, koji smatra da skladište podataka treba da bude normalizovano i da sadrži atomske podatke u trećoj normalnoj formi. Drugi pristup, poznat kao BUS arhitektura, podržava Ralph Kimbal, koji tvrdi da skladište treba da ima višedimenzionalnu strukturu. Koncept Data Vault skladišta podataka, koji je osmislio Daniel Linstedt, je detaljno orijentisan, istorijski praćen i jedinstveno povezan skup normalizovanih tabela koje podržavaju jedno ili više funkcionalnih područja poslovanja. Ovaj koncept je hibridni pristup koji kombinuje najbolje karakteristike 3. normalne forme (3NF) i zvijezda šeme. Data Vault koncept naglašava potrebu za praćenjem izvora i vremena dolaska podataka u bazu podataka, kao i mogućnost lakih promjena strukture skladišta podataka u skladu sa promjenama u poslovnom okruženju. Skladišta podataka se izrađuju kroz različite metodološke pristupe. Međutim, problem je što proces dizajniranja skladišta podataka i izrade dimenzionog modela nije automatizovan. U disertaciji je analiziran problem dizajniranja skladišta podataka na osnovu šire literature, i istražena je mogućnost automatizacije fizičkog projektovanja skladišta podataka baziranog na Data Vault konceptu uz minimalnu interakciju sa korisnikom. U radu je predstavljen osnovni algoritam za automatizaciju fizičkog projektovanja skladišta podataka, baziranog na Data Vault konceptu, koji se temelji na modelu metapodataka transakcionih izvora podataka i modelu pravila. Algoritam za direktni pristup fizičkog projektovanja skladišta podataka formalizuje, generalizuje i u velikoj mjeri automatizuje proces fizičkog projektovanja skladišta podataka na osnovu fizičkog modela struktuiranih, polustruktuiranih i jednostavnijih nestruktuiranih izvora podataka. Relacioni model je zajednički činilac i za Data Vault implementaciju i za izvorne podatke i zato se svi tipovi najprije abstrahuju metmodelom. Naziv direktni pristup (engl. direct approach) upravo znači da se u predloženom pristupu direktno dolazi do fizičkog modela Data Vaulta (engl. Physical Data Vault - PDV) na osnovu fizičkog modela izvora podataka u relacionom obliku. Konceptualizacija metapodataka predstavljena je fizičkim modelom podataka koji se uz manje izmjene može koristiti u projektovanju individualnih skladišta podataka i predstavlja osnovni metodološki doprinos rada. Osim toga, rad daje cjelokupan integrisan pristup automatizaciji projektovanja skladišta podataka jer pored automatizacije projektovanja samog skladišta podataka, pristup omogućuje projektovanje data martova, i projektovanje ETL procesa (iz izvora u skladište podataka, te iz skladišta podataka u data martove). Na ovaj način dobijamo integraciju svih potrebnih aktivnosti koje su potrebne za realizaciju kompletnog skladišta podataka. Na osnovu rezultata istraživanja u disertaciji urađen je prototip aplikacije za podršku fizičkom projektovanju skladišta podataka. Simulacija algoritma, uz podršku prototipa aplikacije provedena je na stvarnom slučaju u oblasti zdravstva i zdravstvenog osiguranja i daje dobre rezultate.