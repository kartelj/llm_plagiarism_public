'Analizom literature utvrđeno je postojanje različitih perspektiva na koncept performansi. Većina pristupa se slaže da performansa predstavlja ponašanje ili radnju koja je relevantna za ostvarivanje ciljeva organizacije i koja se može izmeriti. Indikatori performansi su ključni alat za upravljanje kompanijama i pomažu menadžmentu da se usmeri ka najefikasnijim dugoročnim strategijama, kao i ka efikasnom donošenju odluka na kratki rok. Finansijski indikatori se koriste za predviđanje budućnosti poslovanja na osnovu sadašnjih i prošlih performansi. Finansijski indikatori čine neraskidivu celinu sa indikatorima performansi drugih poslovnih funkcija. Upravljanje performansama je vrhovni upravljački mehanizam koji integriše druge sisteme i stvara temelj za adekvatno menadžersko odlučivanje. Ova disertacija istražuje moguću povezanost između finansijskih performansi i uspešnosti poslovanja organizacije. Uspešnost organizacija se utvrđuje primenom jednog od opšte prihvaćenih pristupa. Na osnovu analize sekundarnih izvora i empirijskog istraživanja sprovedenog nad najuspešnijim kompanijama u periodu od pet godina, potvrđena je osnovna hipoteza da postoji povezanost između uspešnosti poslovanja i indikatora finansijskih performansi. Rezultati analize pokazuju da kod određenih indikatora finansijskih performansi uspešnih kompanija postoje jasna nagomilavanja u određenim intervalima. Statistička analiza podataka je pokazala jasnu zavisnost između određenih indikatora finansijskih performansi i starosti, kao i delatnosti kompanije. Kao rezultat empirijskog istraživanja utvrđeno je i postojanje statistički značajne razlike u vrednostima određenih pokazatelja finansijskih performansi kod uspešnijih i manje uspešnih organizacija. Na osnovu rezultata analize podataka dobijenih istraživanjem definisan je novi teorijski utemeljen koncept upravljanja baziran na indikatorima finansijskih performansi.'