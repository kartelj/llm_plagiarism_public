'Ova doktorska teza istražuje upotrebu modernih tehnika softverskog inženjeringa u izradi open-source softvera za inteligentne sisteme. Kreiran je univerzalni model softverskog okvira i date su smernice za vođenje projekata otvorenog koda u ovoj sferi. Model okvira i saveti za vođenje projekata su razvijeni i provereni u praksi kroz dodavanje nove funkcionalnosti odabranog softverskog okvira za neuronske mreže. Izabrani softverski okvir za neuronske mreže je trenutno jedan od najboljih softvera u toj oblasti na globalnom nivou. Predložene tehnike za izradu softvera su univerzalne, primenljive su i u drugim oblastima inteligentnih sistema, i rešavaju trenutne probleme i specifičnosti razvoja softvera u tim oblastima. Problemi i specifičnosti nastaju kao rezultat toga što se često radi o istraživačkom softveru koji treba da bude primenljiv i za praktične probleme, i kao rezultat kompleksnosti softvera koji istovremeno treba da bude jednostavan za korišćenje i modifikaciju. Predložene tehnike razvoja se odnose na specifikaciju zahteva, planiranje razvoja, dizajniranje, implementaciju i održavanje, i date su u formi smernica koje su se pokazale kao dobra praksa. Pored ovog teorijskog i metodološkog doprinosa, u tezi su razvijena i konkretna unapređenja odabranog okvira iz oblasti inteligentnih sistema, koja značajno unapređuju njegovu praktičnu primenu.'