'Disertacija se bavi istraživanjem on-line frontier-based strategija za pretragu okruženja, gde je D* Lite algoritam upotrebljen za planiranje putanje robota, a metode višekriterijumskog odlučivanja (VKO) se koriste za odabir sledeće pozicije. Kriterijumi za izbor sledeće pozicije iz skupa kandidata uključuju: dužinu putanje do kandidata, informativni potencijal kandidata i udaljenost kandidata od bazne stanice. Efikasnost pretrage merena je prosečnom pređenom putanjom robota u odnosu na više startnih pozicija za potrebe realizacije pretrage 90% okruženja. Simulacije u Matlabu su pokazale da TOPSIS obezbeđuje efikasniju pretragu kompleksnih okruženja u odnosu na druge dve analizirane metode VKO (SAW i COPRAS), kao i u odnosu na 4 klasične strategije iz literature. Ovo je rezultat činjenice da TOPSIS maksimizuje Euklidovu udaljenost od hipotetički najlošijeg rešenja, minimizujući tako rizik u odlučivanju koji je izražen kod kompleksnih okruženja. Ključni rezultati su verifikovani u Gazebo 3D simulatoru, koristeći Robot Operating System. Disertacija takođe predlaže 2 pristupa za unapređenje planiranja putanja robota u misijama traganja i spasavanja. Prvi pristup uključuje primenu D* Lite algoritma u kombinaciji sa fazi logikom, koja se koristi za definisanje težina ćelija mape namenjene za planiranje putanja robota, kako one ne bi imale binarne vrednosti. Ovime je omogućeno da pretraga okruženja pokriva objekte prema prioritetu, kao i da roboti za mapiranje pri kretanju ne ometaju druge robote. Drugi pristup uključuje primenu D* Lite algoritma u kombinaciji sa on-line učenjem, čime je skraćen pređeni put robota za mapiranje i minimizovana su njegova rizična kretanja, jer se manevar u cilju izbegavanja prepreka izvodi pre potencijalnog susreta.'