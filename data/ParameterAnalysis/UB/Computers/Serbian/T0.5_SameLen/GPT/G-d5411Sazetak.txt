'Fazi funkcionalne zavisnosti u relacionim bazama podataka su glavna tema disertacije. Cilj istraživanja je analiza prethodnih rezultata u ovoj oblasti i razvijanje sopstvenog algoritma za prepoznavanje veza između atributa relacije, baziranog na primeni fazi implikacija iz fazi logike. Analiza fazi funkcionalnih zavisnosti nije nova tema, i postoji veliki broj radova na ovu temu iz prethodne dve decenije. Međutim, pregledom dostupne literature utvrđeno je da ne postoji algoritam koji bi omogućio identifikaciju veza između atributa relacione šeme. Ovo ograničenje je bio motiv za razvoj sopstvenog pristupa analizi funkcionalnih zavisnosti nad datim skupom atributa. Rešavanje ovog problema nije samo teorijski značajno i izazovno, već ima i praktičnu primenu. U tom smislu, cilj istraživanja je implementacija logičkog modela baze podataka koji podržava očekivane rezultate istraživanja, ali takođe pruža vezu sa drugim oblastima i poljima (geografski informacioni sistemi, rudarenje podataka, ekstrakcija informacija, smanjenje redundancije, estimacija nepoznatih vrednosti atributa...). Polazna pretpostavka je bila da teorija fazi skupova i određeni deo fazi logike predstavljaju adekvatno rešenje kada projektanti informacionih sistema ne mogu jasno da odrede zavisnost između podataka i atributa relacije. U oblasti veštačke inteligencije, fazi skupovi i fazi logika se proučavaju sa aspekta dizajniranja fazi relacionih baza podataka, u okviru inteligentnih sistema, jer teorija fazi skupova i fazi logika predstavljaju moćan alat za manipulaciju nejasnim i nedefiniranim informacijama. Otkrivanje potencijalnih veza između atributa posmatrane fazi relacije zapravo je otkrivanje skrivenih i korisnih informacija koje možemo koristiti za donošenje poslovnih i upravljačkih odluka. U radu je predstavljena nova tehnika koja identifikuje postojanje veza između atributa na nivou podrelacije (parova n-torki) primenom različitih fazi implikacija, čija je karakterizacija opisana u ovoj disertaciji u kontekstu njihove primene u ovoj problematici. Fazi implikacije koje zadovoljavaju utvrđene kriterijume prihvatanja koristimo za procenu jačine veze θ u slučaju postojanja fazi  funkcionalne zavisnosti X  Y. Za potrebe demonstracije predložene metodologije i verifikaciju rezultata istraživanja izvršen je eksperiment nad realnim podacima u fazi modelu baze podataka na bazi relacije bliskosti i fazi modelu na bazi mogućnosti distribucije. Da bismo identifikovali fazi funkcionalne zavisnosti u odgovarajućem fazi modelu potrebno je: 1. Pripremiti podatke za analizu, 2. Pronaći podrelacije (parove n-torki) na posmatranim atributima u kojima se potencijalno kriju fazi funkcionalne zavisnosti, 3. Pridružiti fazi funkcionalnim zavisnostima odgovarajuće fazi implikacije, 4. Interpretirati rezultate istraživanja da bismo dobili konačan skup fazi zavisnosti. 3 Tragajući za fazi funkcionalnim zavisnostima u fazi relacionim bazama podataka primenom predložene metodologije, neophodno je sa praktične strane gledišta uraditi i analizu efikasnosti. Osnovni nedostatak koji se pojavljuje je ukupan broj transakcija (mogućih parova n-torki sa povezanim vrednostima) koje je neophodno izračunati, a što može biti jako skupo za velike baze podataka. Povećanjem broja n-torki, kao i broja atributa relacione šeme, broj transakcija raste eksponencijalno. U radu predlažemo i pokazujemo da je moguće povećati efikasnost algoritma i smanjiti broj prolaza kroz petlju. Takođe, želimo naglasiti da priroda posmatranog problema određuje efikasnost algoritma. Postoje baze podataka u kojima kompresija nije potrebna. Sa druge strane, kada govorimo o bazama sa velikom količinom podataka i zapisa koristimo različite tehnike kompresije i redukcije zapisa u bazi kao što su fazifikacija, klasterovanje, granulacija, predstavljanje većeg broja sličnih n-torki reprezentom itd. Generalno, naše istraživanje pokazuje kako da dobijemo inteligentne informacije iz fazi relacionih baza podataka. Da bismo došli do mogućih relacija između atributa fazi relacije najpre je neophodno pripremiti podatke za analizu odnosno krierati tabelu sa parovima n-torki i vrednostima usaglašenosti na svim atributima originalne relacije. U drugom koraku pronalazimo podrelacije u kojima su zadovoljeni kriterijumi za postojanje fazi funkcionalnih zavisnosti. U trećem koraku fazi funkcionalnim zavisnostima pridružujemo odgovarajuće fazi implikacije. Konačno, mi interpetiramo rezultate iz prethodnih koraka kako bismo dobili finalni skup fazi funkcionalnih zavisnosti. Najvažniji doprinos ove doktorske disertacije predstavlja karakterizacija teorije fazi skupova i fazi implikacija u kontekstu izgradnje alata i algoritma koji omogućava identifikaciju odnosa između atributa u posmatranim relacionim šemama. Treba napomenuti da ovaj rad predstavlja empirijsku studiju i ''prof-of-concept'' i da nije razvijen komercijalni softver. Nadalje, mi smo diskutovali neke praktične slučajeve u kojima ova metodologija može biti veoma korisna. Eksperimantalni rezultati verifikuju rezultate istraživanja. Buduće istraživanje podrazumeva primenu predstavljene metodologije u različitim scenarijima, kao što su: procena nedostajućih vrednosti, text mining, ektrakcija zavisnosti iz praktičnih baza znanja itd.'