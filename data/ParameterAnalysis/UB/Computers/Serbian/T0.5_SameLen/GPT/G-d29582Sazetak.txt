'Proizvodnja obimnih podataka, uslovljena napretkom krajnjih uređaja (eng. Edge Devices) i internet stvari (eng. Internet of Things), pokrenula je brzi razvoj tehnologija i algoritama za mašinsko učenje koji se primenjuju u sistemima za analizu i obradu podataka. Performanse takvih sistema, sa velikim količinama podataka i zasnovanih na algoritmima za mašinsko učenje, direktno zavise od kvaliteta podataka, odabranog modela i parametara modela. Anomalije u podacima su instance koje se odstupaju od distribucije podataka, utiču na kvalitet podataka i mogu se identifikovati kroz algoritme za mašinsko učenje. Izbor modela i parametara modela za detekciju anomalija zavisi isključivo od stručnosti sistema ili domenskog eksperta. U situacijama kada ne postoji uzorak podataka sa obeleženim anomalijama, što je često slučaj u podacima iz realnog sveta, izbor modela za detekciju anomalija nije jednostavan. Izbor modela za detekciju anomalija može se automatizovati, gde takav sistem za automatizovano mašinsko učenje (eng. AutoML) predlaže model za detekciju anomalija u podacima na osnovu podataka, meta podataka, odgovarajuće optimizacione metrike i prethodno stečenog znanja. Da bi se omogućila implementacija automatizovanog sistema za detekciju anomalija, neophodno je definisati skup funkcija za izračunavanje meta podataka koji će se koristiti za predlaganje modela za odgovarajuću optimizacionu metriku. Cilj istraživanja je razvoj proširivog sistema za izračunavanje meta podataka. Ideja je da se sistem za izračunavanje meta podataka bazira na funkcijama koje koriste domensko znanje i ispunjavaju kritične zahteve za primenu u sistemima za automatizovano mašinsko učenje, kao što su skalabilnost i performanse. Cilj istraživanja je predložiti skup funkcija za izračunavanje meta podataka koji će ispunjavati kritične zahteve za navedenu primenu. Da bi se predložio i evaluirao skup funkcija za izračunavanje meta podataka, neophodno je uporediti postojeća rešenja kroz različite aspekte kompleksnosti. Takođe, potrebno je dizajnirati eksperimente i dobiti rezultate koji će se koristiti u budućim istraživanjima u oblasti automatizovanog mašinskog učenja. Na osnovu evaluacije eksperimentalnih rezultata pokazano je da predloženi meta podaci postižu tačnost od 87% i da ispunjavaju kritične zahteve za primenu u automatizovanim sistemima za mašinsko učenje, dok postojeća rešenja postižu tačnost od 73% nad celim repozitorijumom. U situacijama kada ne postoji veliki broj skupova podataka, predloženo rešenje postiže i do 25% lošije performanse. Značaj istraživanja predstavlja mogućnost implementacije automatizovanih sistema za detekciju anomalija zasnovanim na predloženom skupu funkcija za izračunavanje meta podataka. U situacijama kada ne postoji uzorak podataka sa obeleženim anomalijama, ili podaci nisu prisutni, kreator podataka ili domenski ekspert će moći efikasno da karakterizuje anomalije u podacima na osnovu domenskog znanja.'