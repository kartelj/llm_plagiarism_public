'Kontrola menadžmenta se smatra esencijalnim instrumentom za upravljanje organizacijom, implementaciju korporativne strategije i poboljšanje poslovanja. Efektivnost kontrole u velikoj mjeri zavisi od informacija koje donosioci odluka dobivaju, kako o prethodnim postignućima, tako i o projekcijama budućeg položaja i uspjeha organizacije. Mjerenje prethodnih i projekcija budućih postignuća su elementi kojima se bave sistemi za mjerenje performansi. Stoga, razvoj novog ili primjena nekog postojećeg sistema za mjerenje performansi, predstavljaju osnovu uspješnog procesa donošenja poslovnih odluka. Da bi se zadovoljile informacione potrebe menadžera, upravljački računovođe i stručnjaci iz mnogih drugih menadžerskih oblasti već više od dvije decenije čine napore da kreiraju principe, koncepte, tehnike i procedure za razvoj sistema za mjerenje performansi. Pored konceptualnih i proceduralnih pitanja, dosadašnje studije su se bavile i problemima razvoja specifičnih sistema za mjerenje performansi. Uprkos višedecenijskim analizama, razvoj i upotreba sistema za mjerenje performansi i dalje nisu dovoljno istražene oblasti. U akademskoj i stručnoj literaturi oni su i dalje aktuelna tema i vodi se aktivna diskusija o optimalnosti sistema za mjerenje performansi. Cilj ove disertacije je izgradnja novog sistema za mjerenje poslovnih performansi. Posebni ciljevi su se odnosili na ispitivanje faktora koji utiču na izgradnju sistema – broj različitih mjera performansi koji treba da budu korišćeni u sistemu i način na koji taj sistem treba da bude korišćen. ii Miloš Milosavljević (2015). Integralni sistem upravljačkog računovodstva za mjerenje poslovnih performansi, doktorska disertacija. Beograd: Fakultet organizacionih nauka Osnovna teorija od koje se polazi u disertaciji je teorija kontingentnosti u upravljačkom računovodstvu. Na toj osnovi je kreiran skup faktora koji određuju diverzitet mjera i upotrebu samih sistema za mjerenje performansi. Nakon toga je analiziran uticaj sistema za mjerenje performansi na organizacionu (finansijsku i nefinansijsku) uspješnost. Za analizu uticaja tih faktora na sistem korišćeni su primarni podaci dobijeni empirijskim istraživanjem. Prema dosadašnjem znanju autora, ovakvo istraživanje nikada nije prethodno sprovedeno u Srbiji. U međunarodnim okvirima su sprovođena određena parcijalna testiranja uticaja kontingentnih faktora na sistem za mjerenje performansi, ali nikada celovito i u obliku pruženom u ovoj disertaciji. Rezultati istraživanja pokazuju da srpska preduzeća koriste relativno širok spektar mjera performansi. Svi kontingentni faktori postavljeni u teorijskom modelu utiču kako na diverzitet tako i na upotrebu mjera performansi, ali u različitom intenzitetu. Takođe, rezultati ukazuju na to da uravnotežena upotreba finansijskih i nefinansijskih pokazatelja bitno utiče na poslovni uspjeh Ovi rezultati mogu najpre biti od koristi ostalim istraživačima koji se bave oblašću mjerenja performansi, menadžerske kontrole i upravljačkog računovodstva. Takođe, rezultati su višestruko korisni i praktičarima – konsultantima i menadžerima – i to prilikom izgradnje sistema za mjerenje performansi u konkretnim preduzećima.'