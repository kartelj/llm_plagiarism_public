'Digitalno obrazovanje predstavlja složen sistem koji obuhvata učenje na daljinu, online predavanja, obrazovne materijale u različitim elektronskim formatima, individualni i grupni proces učenja, kao i tutorstvo i interaktivni rad. Veliki i brzi porast broja korisnika, usluga, obrazovnih materijala i neophodnih resursa, stavlja pred obrazovne institucije i njihove sisteme digitalnog obrazovanja izazove u optimizaciji resursa, zahtevima za dinamičkom konkurencijom i kontrolom troškova takvih sistema. Sve to dovodi do sve složenijih zahteva za projektovanje i implementaciju IT infrastrukture sistema za digitalno obrazovanje. Upotrebom savremenih informaciono-komunikacionih tehnologija može se doprineti povećanju efikasnosti, fleksibilnosti i ekonomičnosti sistema za digitalno obrazovanje. Implementacijom modela IT infrastrukture za digitalno obrazovanje, zasnovanog na savremenom IT konceptu Cloud Computing-a, mogu se poboljšati obrazovni procesi sa aspekta pouzdanosti, skalabilnosti i ekonomičnosti sistema. Nedovoljno razvijena naučna podrška primene koncepta Cloud Computing-a u modeliranju IT infrastrukture u visokoškolskom obrazovanju Republike Srbije i strateška važnost ovog koncepta, ukazuje na potrebu postavljanja teorijske podrške njegovog efikasnijeg razvoja i primene. U tom kontekstu je i predstavljen predmet istraživanja disertacije, koji se fokusira na definisanje i razvijanje planova i aktivnosti visokoškolskih institucija, povezanih sa razvojem modela IT infrastrukture za digitalno obrazovanje putem Cloud Computing koncepta. Preispitujući postojeće i tražeći nove načine pružanja usluga studentima i naučno- istraživačkom osoblju, visokoškolske institucije se suočavaju sa velikim brojem izazova uglavnom oko digitalnog identiteta i upravljanja pristupom. Prvi i možda najveći izazov je kako da se podstakne usvajanje i implementacija sistema za upravljanje digitalnim identitetom. Uspešna IT infrastruktura za upravljanje digitalnim identitetom zahteva celovito razmišljanje o identitetima i međuzavisnostima koje između njih postoje. Drugi izazov je izgradnja podrške za sistem koji će moći da iskoristi sve prednosti saveza sistema za upravljanje digitalnim identitetima. Stvaranjem ovakvih saveza između obrazovnih institucija obezbeđuje se mobilnost korisnika, sadržaja i usluga. Glavna hipoteza koja je razvijena i dokazana u okviru doktorske disertacije je da se primenom razvijenog modela IT infrastrukture može uticati na efikasnost i ekonomičnost sistema za digitalno obrazovanje. U eksperimentalnom delu doktorske disertacije realizovano je istraživanje usmereno ka validaciji predloženog modela IT infrastrukture za digitalno obrazovanje. Istraživanje je sprovedeno u Laboratoriji za elektronsko poslovanje Fakulteta organizacionih nauka. Rezultati istraživanja pokazali su da implementirani model IT infrastrukture omogućava da sistem za digitalno obrazovanje bude efikasniji, fleksibilniji i ekonomičniji.'