Scintilaciona kamera za gama zrake (GSK) predstavlja medicinski instrument koji demonstrira distribuciju g -fotona ispuštenih iz radiofarmaka koji je unesen u telo intravenski, oralnim putem ili inhalacijom. Napredak tehnologije integrisanih kola uticao je na dizajn glave GSK i na fleksibilnost, brzinu, troškove i povećanje funkcionalnosti računarskih sistema za akviziciju, arhiviranje i analizu slike sa GSK. Iako su digitalne kamere započele svoju eru još 80-ih godina 20. veka, mnogi nuklearno-medicinski centri širom sveta (naročito u zemljama u razvoju) još uvek koriste analogne ili polu-analogne GSK u kojima i mehanika i scintilacioni kristal, tj. “srce” glave GSK, funkcionišu ispravno. Optimalno rešenje predstavlja digitalizacija GSK i integracija sa savremenim računarskim sistemima. Digitalizacija analognih i polu-analognih GSK omogućava: 1) produžetak upotrebe starih GSK i odgađanje finansijskih ulaganja u novu opremu; 2) primenu najboljih postojećih metoda analize nuklearno-medicinskih studija (u skladu sa trenutnim principima medicine zasnovane na dokazima, MZD); 3) testiranje i razvoj novih metoda analize radi poboljšanja tretmana pacijenata, pod uslovom da je arhitektura sistema “otvorena”. Cilj istraživanja prikazanog u ovoj doktorskoj disertaciji je razvoj računarskog sistema (GammaKey sistem) koji pruža funkcionalnost (akvizicija, arhiviranje i analiza slika) polu-analognim GSK, kompatibilan je i može se koristiti i sa savremenim digitalnim GSK, a koji svojom otvorenom arhitekturom omogućava razvoj i kliničku primenu novih dijagnostičkih tehnika. GammaKey sistem ispunjava sledeće zahteve: 1) jednostavnu zamenu originalnog računarskog sistema (npr. MicroDELTA, Siemens Gammasonics Inc., Ilinois, SAD) novim sistemom - jednostavno priključenje na GSK pri čemu obuka korisnika traje minimalno zahvaljujući intuitivnom Windows grafičkom interfejsu; 2) pouzdanost sistema - zadovoljava standarde kvaliteta nuklearno medicinske instrumentacije definisane od strane udruženja National Electrical Manufacturers Association (NEMA) i testiran je paralelno sa prethodnim računarskim sistemom (MicroDELTA, Siemens Gammasonics Inc., Ilinois, SAD); 3) kompatibilnost sa drugim (ne)medicinskim sistemima koristeći standardne formate podataka (JPEG, BITMAP, ASCII, DICOM), i sinhronizaciju podataka između dve radne stanice (jedna radna stanica je za akviziciju, arhiviranje i obradu studija dobijenih sa GSK, a druga je samo za obradu podataka); 4) brzu, jednostavnu i jeftinu nadogradnju za nove generacije računara i analogno-digitalnih konvertora (ADK) – omogućena izborom LabVIEW softverskog okruženja (National Instruments, Teksas, SAD) i komercijalnog National Instruments ADK; 5) razvoj i dodavanje novih nestandardnih akvizicionih protokola i alatki za obradu studija. U osnovnoj konfiguraciji GammaKey sistema uključene su: 1) standardne funkcije za obradu slika (resemplovanje na dimenziju 1024x1024 piksela bilinearnom interpolacijom, nine-point smoothing, Batervortov i Vinerov filter); 2) alatke za manipulaciju slikom (zumiranje, podešavanje kontrasta, brisanje dela slike koji nije od interesa); 3) standardne funkcije za obradu scintigrafskih studija (crtanje do 10 regiona od interesa (ROI), generisanje dinamskih krivih nad ROI, aritmetičke operacije nad slikama i dinamskim krivama, N-point median i cubic spline filtriranje dinamskih krivih, automatska segmentacija ROI na statičkim studijama, korekcija radioaktivnosti ROI). U proširenoj varijanti, GammaKey sistem uključuje i tri nestandardne analize: 1) EffSpleen akvizicija i analiza za predviđanje efikasnosti splenektomije u bolesnika sa hroničnom trombocitopenijskom purpurom; 2) Submarine analiza za lokalizaciju paratiroidnih tumora; 3) SalivaryScan analiza za kompletnu kvantifikaciju funkcije pljuvačnih žlezda. EffSpleen rutina omogućava kompletnu akviziciju i analizu in vivo ispitivanja kinetike trombocita radi procene efikasnosti splenektomije u bolesnika sa hroničnom imunom trombocitopenijskom purpurom prema metodi razvijenoj u Centru za nuklearnu medicinu Kliničkog centra u Beogradu. Razvijena rutina je omogućila automatizaciju u procesu zahtevne obrade serije statičkih studija i proračuna indeksa sekvestracije trombocita. Submarine rutina predstavlja implementaciju originalne metode za lokalizaciju paratiroidnih tumora na osnovu dinamskih paratiroidnih scintigrama i razvijena je u saradnji sa lekarima iz Instituta za onkologiju i radiologiju Srbije u Beogradu. U tezi je prikazana evaluacija Submarine metode na grupi pacijenata sa histopatološki dokazanim paratiroidnim tumorima i ukazano je na njenu efikasnost pri lokalizaciji hiperplazija i paratiroidnih lezija zaklonjenih tiroidnim nodusima, vi rešavajući time tipične promašaje standardnog subtrakcionog protokola. Predloženi su i algoritmi za vizuelizaciju i automatsko izdvajanje regije paratiroidnih lezija. SalivaryScan rutina omogućava automatski proračun 11 kvantitativnih indeksa koji opisuju funkciju pljuvačnih žlezda, za razliku od komercijalnih softvera koji obično daju samo jedan parameter (ejekcionu frakciju). Uvedena je i značajna modifikacija indeksa koji opisuje brzinu sekrecije. Razvijena alatka je bazični instrument za dalja multidisciplinarna istraživanja u domenu scintigrafije pljuvačnih žlezda. U tezi je prikazan i primer jedne nefrološke kliničke studije na podacima snimljenim pomoću realizovanog sistema, pri čemu je celopkupna analiza urađena u posebnoj third-party aplikaciji razvijenoj od strane International Atomic Energy Agency (IAEA). GammaKey sistem osim što je omogućio nastavak osnovne kliničke delatnosti, obezbedio je i praćenje savremenih trendova, kontinuitet u istraživanju, definisanje validnih referentnih vrednosti kliničkih parametara i mogućnost validacije rezultata drugih aplikacija, čime je u potpunosti podržao MZD koncept. GammaKey sistem se koristi u svakodnevnoj kliničkoj praksi u dva velika medicinska centra u Srbiji: Kliničkom centru Vojvodine u Novom Sadu (od 2005. godine, Centar za Laboratorijsku medicinu, Odeljenje za nuklearnu medicinu, http://www.kcv.rs) i Kliničkom centru Srbije u Beogradu (od 2007. godine, Centar za nuklearnu medicinu, Odeljenje za neurologiju, urologiju i endokrinologiju, http://www.kcs.ac.rs). EffSpleen rutina se koristi u Kliničkom centru Srbije u Beogradu (Odsek za nuklearnu hematologiju) od 2008. (preko 250 pacijenata). Submarine rutina se koristi u Institutu za onkologiju i radiologiju Srbije u Beogradu za dijagnostiku paratiroidnih tumora i u istraživačke svrhe od 2012. godine (preko 100 pacijenata, uključujući i retroaktivnu preglede za pacijente od 2008. godine). Više od 30 000 pacijenata je bilo ispitano korišćenjem GammaKey sistema (više od 10 000 pacijenata u Kliničkom centru Vojvodine i više od 20 000 pacijenata u Kliničkom centru Srbije).