'Emotivni govor kao fenomen retko je bio predmet modelovanja u prethodnim istraživanjima prepoznavanja govornika. Glavni izazov sistema za prepoznavanje govornika predstavlja razlika u emotivnom stanju govornika tokom obuke sistema i trenutka kada je potrebno izvršiti prepoznavanje. U okviru našeg istraživanja, sprovedena je analiza algoritama za modeliranje i identifikaciju govornika koja je obuhvatila metode koje su do sada poznate. Standardni model Gausovih mešavina i tehnika i-vektora su eksperimentalno evaluirani. Kroz varijacije sadržaja govora za obuku modela govornika u našim eksperimentima, koje uključuju korišćenje emotivnog govora za obuku modela govornika - različit broj rečenica izgovorenih u određenom emotivnom stanju i različit ukupan broj rečenica, pokazali smo da sistem postaje otporniji i postiže veći procenat prepoznavanja govornika, kako na osnovu neutralnog, tako i na osnovu emotivnog govora. Nakon toga, testirane su varijacije konfiguracije modela govornika u smislu modeliranja govornika sa više od jednog modela, na osnovu grupisanja emotivnog govora i kasnijeg prepoznavanja na osnovu ovako distribuiranog modela. Na kraju, napravljena je varijacija strukture modela govornika. U našem istraživanju, primenom subtractive klasterizacije, određen je broj komponenti Gausove mešavine govornika na osnovu uzoraka njegovog glasa i to na automatski način. Teorijski je izvedena zavisnost parametra subtractive klasterizacije od broja vektora obučavajućeg uzorka, njihove dimenzionalnosti, kao i raspodele. Dobijeni rezultati pokazali su da se sa manjim brojem komponenti govornik može modelovati podjednako uspešno, što otvara prostor za dalja istraživanja mogućnosti primene subtractive klasterizacije za generisanje modela govornika.'