'Istraživački problem doktorske disertacije odnosi se na veliki broj podataka i nedostatak informacija u izveštajima poslovnog izveštajnog sistema. Iako su izveštaji obično prepuni grafikona i tabela, oni sadrže samo podatke tj. njihove grafičke prikaze koji bi trebalo da omoguće lakši uvid u poslovanje. To dovodi do toga da korisnici ovih izveštaja moraju sami da tumače ove podatke (pregledajući više izveštaja), pa mogu propustiti da primete neke važne informacije zbog: velike količine podataka, umora, nedostatka koncentracije, nedostatka znanja ili iskustva, zbog subjektivnosti ili zlonamernosti. U radu se predlaže automatizacija procesa tumačenja podataka tj. njihovo pretvaranje u informacije. Ceo pristup se temelji na relaciji koja definiše da podaci postaju informacije kada im se doda značenje (tumačenje). Da bi se dobilo tumačenje podataka i oni pretvorili u informacije, potrebno je odgovarajuće (domensko) znanje. Predložena realizacija ovog pristupa uključuje primenu metoda, tehnika i tehnologija ES za automatizaciju procesa tumačenja vrednosti poslovnih pokazatelja. Konkretno, predlaže se da se deklarativni deo znanja (za tumačenje vrednosti pokazatelja) predstavi putem klasa, a proceduralni deo znanja putem pravila i fuzzy teorije. Zaključivanje se može izvršiti ulančavanjem unapred i fuzzy zaključivanjem, a informacije (zaključci) mogu se pretvoriti u rečenice koje liče na govorni jezik korišćenjem tehnike učaurenog teksta. Nakon što je izvršen pregled trenutnog stanja u oblasti sistema za poslovno izveštavanje i ekspertnih sistema, detaljno je definisan i obrazložen predloženi pristup sa teorijske tačke gledišta. Diskusijom su istaknuti (potencijalni) pozitivni i negativni aspekti rešenja, a zatim je dat i plan implementacije rešenja. Demonstracija pristupa putem izrade prototipa - PT aplikacije (PT - enterprise Profit interpretation Tutor) omogućila je proveru i potvrđivanje postavljenih hipoteza. Izveštaji koje ova aplikacija generiše sadrže i podatke (u obliku grafikona i tabela) ali i informacije u obliku rečenica kontrolisanog jezika. Ocena pristupa na osnovu evaluacije prototipa obuhvatila je rezultate evaluacione studije u kojoj su studenti bili ispitanici, a koristili su PT aplikaciju kao nastavno sredstvo. Dokazano je da studenti smatraju da je PT aplikacija korisna i relativno laka za korišćenje. Objašnjenja u izveštajima se smatraju za korisna i lako razumljiva, ali bi trebalo da budu obuhvatnija. Većina ispitanih studenata veruje da rad sa PT aplikacijom donekle doprinosi povećanju njihovog znanja ali i da pruža brži i donekle zanimljiviji način za savladavanje gradiva o tumačenju profita. U radu je prikazana i komparativna analiza mehanizama za objašnjavanje u modernim alatima za razvoj ekspertnih sistema i sistema poslovnih pravila, napravljen je JEFF mehanizam za objašnjavanje u Javi i izvršena je evaluacija ovog mehanizma za objašnjavanje. Evaluacija je bila dvojaka a izvršena je radi procene da li su zadati ciljevi postignuti i gde se JEFF nalazi u odnosu na slične alate. Dokazano je da su skoro svi ciljevi postignuti i da je skoro jednako dobar kao profesionalni alat u odnosu na koji je urađena komparativna analiza. Kada se svi rezultati sabiraju, može se reći da su hipoteze dokazane (zaista se predložene metode i tehnike mogu uspešno upotrebiti radi pravljenja informacija), ali da predloženi pristup nije isproban u situacijama za koje je namenjen. Prototip koji je napravljen dokazuje da je pristup moguć i izvodljiv za primenu, ali je isproban i razmotrena je samo njegova uspešnost u smislu nastavnog sredstva za studente, a ne kao sredstva za pomoć menadžerima u cilju tumačenja podataka. Da bi predloženi pristup zaista bio primenjen u praksi, potrebno je da se napravi aplikacija koja će da bude prilagođena menadžerima i koja će zaista da funkcioniše u nekom poslovnom sistemu.'