Kodiranje i kompresija digitalne fotografije se odnose na smanjenje memorijskih resursa neophodnih za prikaz, skladištenje i prenos digitalne slike. Primena tehnika za kompresiju rezultira značajnim uštedama. Efikasni algoritmi i arhitekture za kompresiju i dekompresiju su ključni za upotrebu u situacijama gde su potrebne performanse u realnom vremenu. Aktuelni procesi za kompresiju digitalnih slika sa visokim nivoom kompresije su dugotrajni i zahtevaju kompleksne procesore i veliku memoriju velike propusne moći, što dodatno povećava potrošnju. I vreme obrade i kapacitet memorije aktuelnih procesa za kompresiju slike sa gubicima se povećavaju sa nivoom kompresije. U ovoj doktorskoj tezi, pristupilo se rešavanju problema hardverske implementacije kodeka koji bi smanjio potrebne memorijske resurse, bio brz i imao visoki nivo kompresije. Korišćenje kombinovanih naučnih metoda je bilo uspešno u tome. Smanjenje potrebnih memorijskih resursa je postignuto korišćenjem optimizovanih nestacionarnih filtera i novog algoritma dvodimenzionalne podopsežne transformacije, kao i jednoprolaznom implementacijom procenjivača verovatnoća. Brzina operacija je postignuta korišćenjem jednoprolaznog algoritma za procenu verovatnoća i izbegavanjem podela ulazne slike na blokove. Visoki nivo kompresije je postignut kombinovanim delovanjem sastavnih delova rešenja: podopsežnog transformatora, kvantizera, jednoprolaznog procenjivača verovatnoća i entropijskog enkodera. Hardverska implementacija iz ove teze je verifikovana u primeni sistema za kompresiju slike sa mrežnim interfejsom, gde je pokazano da je moguće smestiti ceo enkoder slike u boji u jedno programabilno logičko kolo nižeg cenovnog razreda, bez korišćenja spoljašnje memorije.