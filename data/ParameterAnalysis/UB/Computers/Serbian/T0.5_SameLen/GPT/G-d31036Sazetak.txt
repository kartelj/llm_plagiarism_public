'Ova doktorska disertacija se fokusira na model za klasifikaciju, sa namerom da razvije model zasnovan na zaključivanju na osnovu slučajeva i inteligentnom odabiru mera sličnosti, koji će omogućiti što tačniju klasifikaciju novih slučajeva. Cilj je razmatranje mogućnosti boljeg korišćenja domenskog znanja, koje se može izraziti preko funkcija preferencija, u cilju poboljšanja prediktivnih performansi sistema zaključivanja na osnovu slučajeva (ZOS). Dodatno, želi se utvrditi da li model koji koristi određene mere sličnosti za kategoričke atribute, u kombinaciji sa korišćenjem funkcija preferencija za numeričke atribute, može dati bolje rezultate od tradicionalnog modela ZOS-a. Mera sličnosti između slučajeva je ključan deo svakog ZOS modela. Tradicionalno, Euklidova metrika se koristi za merenje sličnosti u modelima ZOS za numeričke varijable, dok se funkcija preklapanja koristi za kategoričke atribute. Teorija preferencija se takođe može koristiti za merenje sličnosti između slučajeva, posebno jer pruža više opcija za izražavanje preferencija donosilaca odluka. Takođe, prikazaće se i rezultati klasifikacije modela u kojima su korišćene određene mera sličnosti za kategoričke atribute, a u kombinaciji sa korišćenjem funkcija preferencija za numeričke atribute. Rad uključuje i optimizaciju težina atributa, kao i rezultate prediktivne moći modela u zavisnosti od broja najbližih suseda koji se uzimaju u obzir. Genetski algoritam je primenjen za podešavanje parametara funkcija preferencija, kao i za optimizaciju težina atributa. Model je testiran na tri različita seta podataka o klijentima kojima treba razmotriti kreditni zahtev, dok se za procenu učinka prediktivnog modela koristi metodologija desetostruke unakrsne validacije. Particije unakrsne validacije su generisane korišćenjem takozvanog semena za slučajni izbor podataka. Rezultati istraživanja ukazuju da predloženi pristupi sa primenom teorije preferencija, u svakom slučaju, bez obzira na primenjene mere sličnosti za kategoričke atribute, mogu nadmašiti rezultate tradicionalne K-NN klasifikacije. Sa druge strane, što se tiče modela u kojima se koriste funkcije preferencija, ali različite mere sličnosti za kategoričke atribute, pokazalo se da za svaki pojedinačni set podataka postoji najpogodnija tehnika u kojoj se pored funkcija preferencija koristi i određena mera sličnosti za kategoričke varijable.'