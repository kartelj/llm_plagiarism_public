'Znanje, naročito savremeno, je ključni element u razvoju ljudskih resursa, omogućavajući pojedincu i kompaniji da ostanu konkurentni na tržištu. Ovo znanje može se steći kroz formalno obrazovanje i neformalno učenje, u školama, fakultetima i kompanijama, bilo u tradicionalnom ili onlajn okruženju. U nauci se danas posebna pažnja posvećuje e-učenju i e-obrazovanju putem savremenih informaciono-komunikacionih tehnologija. U ovom radu analizirani su neformalni oblici e-učenja putem Web 2.0 alata i mogućnosti njihovog uključivanja u formalne obrazovne procese. Iako su oblici i metode e-učenja relativno poznati, još uvek nisu dovoljno primenjeni, posebno u našim uslovima. Rad istražuje uticaj neformalnih oblika e-učenja putem Web 2.0 alata (e-učenje 2.0) na unapređenje ljudskih resursa. Razmatrana je primena koncepta kreiranja ličnog okruženja za učenje kao načina strukturiranja neformalnog e-učenja 2.0, gde student sam dizajnira svoje učenje i uključuje neformalno učenje. U tom kontekstu, razmatrane su i promene u pedagogiji koje podrazumevaju prelazak sa nastavnički kontrolisanog okruženja, propisanog i didaktičkog režima, na socijalni, kolaborativni i participativni pristup dizajniranju zadataka i angažovanju učenika, sa učenikom u centru, odnosno na pedagogiju 2.0. Da bi se proverili prethodno definisani koncepti, kreiran je pedagoški model za dizajniranje ličnog okruženja za e-učenje 2.0 koji je proveren akcionim istraživanjem. Za ispitivanje poznavanja Web 2.0 alata i načina na koji studenti koriste te alate za učenje, korišćena je anketa. Ispitana je grupa studenata Fakulteta organizacionih nauka, svih godina i usmerenja. Zaključeno je da primena neformalnih oblika e-učenja 2.0 na fakultetima značajno zavisi od individualnih karakteristika i potencijala studenata i njihovih usmerenja, kao i od profesora i njihove organizacije predmeta. Iz tog razloga, identifikovana je grupa studenata studijskog programa ISiT, četvrte godine kao pogodna populacija za testiranje kreiranog modela. Sprovedeno je akciono istraživanje na predmetu E-obrazovanje na Fakultetu organizacionih nauka kako bi se istražile mogućnosti primene ličnog okruženja za učenje u formalnom procesu obrazovanja. Kreiran je pedagoški model za dizajniranje ličnog okruženja za e-učenje 2.0, odnosno model za struktuiranje neformalnih oblika e-učenja 2.0. U okviru modela dat je i algoritam aktivnosti za dizajniranje ličnog okruženja za e-učenje 2.0, na osnovu kojeg je model primenjen za realizaciju nastavnog procesa. Pokazano je da je moguće primeniti pedagoški model za dizajniranje ličnog okruženja za e-učenje 2.0 u okviru formalnog obrazovnog procesa. Većina studenata ima pozitivne stavove o ovakvom načinu organizovanja učenja i smatraju da je ovaj način rada značajno kreativniji i zanimljiviji. Iz svega navedenog, zaključuje se da je moguće unaprediti formalni obrazovni proces primenom pedagoškog modela za dizajniranje ličnog okruženja za e-učenje 2.0 zasnovanom na konceptu neformalnog učenja. Na taj način se u određenoj meri utiče na razvoj potencijala ljudskih resursa, budućih zaposlenih, kroz unapređenje veština potrebnih za rad u 2.0 okruženju i bolju pripremu za buduće savremeno radno okruženje.'