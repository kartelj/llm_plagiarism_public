Kvalitetne telekomunikacione mreže su ključni element napretka savremenog društva. U tom kontekstu, imperativ je da ove mreže poseduju visoki nivo raspoloživosti, što omogućava visoku dostupnost servisa za krajnje korisnike. Centralne mreže se danas najčešće sastoje od velikog broja čvorova (desetine), što otežava direktno izračunavanje raspoloživosti mreže, s obzirom da vreme izvršavanja algoritama za precizno izračunavanje raspoloživosti eksponencijalno raste sa povećanjem broja čvorova i veza. Stoga je od velikog praktičnog značaja upotreba aproksimativnih algoritama koji omogućuju definisanje početnih uslova za dizajniranje topologije mreže tokom procesa projektovanja. Ova doktorska disertacija se fokusira na predstavljanje novog metoda za aproksimativno izračunavanje maksimalne all-terminal raspoloživosti kompleksnih telekomunikacionih mreža. Za postizanje maksimalne all-terminal raspoloživosti, razvijena je metoda sinteze mreže. Početna topologija u metodi sinteze mreže je lanac. Prilikom određivanja maksimalne raspoloživosti mreže, u prvom koraku sinteze se formira prsten, nakon čega se postepeno dodaje po jedna veza u topologiji mreže, tako da se svaki put ostvari maksimalni priraštaj all-terminal raspoloživosti mreže. Dodavanjem veza, gde sve veze imaju istu raspoloživost, vrši se sinteza mreže koja u svakom koraku ostvaruje maksimalnu raspoloživost za dati broj čvorova, veza i raspoloživost veza. Analizom rezultata za maksimalnu all-terminal raspoloživost mreže, definisane su funkcije aproksimacije maksimalne all-terminal raspoloživosti mreže za određeni broj čvorova, veza i raspoloživost veza. Na osnovu dobijenih aproksimativnih izraza, moguće je izračunati granicu raspoloživosti mreže u zavisnosti od topologije za zadate parametre. Upotrebom funkcija aproksimacije, moguće je definisati minimalni broj veza potreban za postizanje željene V raspoloživosti odabirom odgovarajuće topologije mreže. Utvrđeno je da je za maksimalnu raspoloživost mreže neophodno da svi čvorovi imaju istu konektivnost ili konektivnost koja se razlikuje najviše za jedan. Na osnovu ovog pravila, i poznatih prethodno određenih granica za broj veza u mreži, moguće je u nekoliko iteracija doći do topologije mreže koja obezbeđuje zadatu all-terminal raspoloživost. Vreme izvršavanja funkcija aproksimacije definisanih u okviru ove doktorske disertacije ne zavisi od veličine mreže, što omogućava veliki broj izračunavanja i analizu velikog broja kombinacija ulaznih parametara. Pokazano je da funkcije aproksimacije definisane u okviru disertacije imaju veću tačnost od funkcija koje su do sada publikovane u stručnoj literaturi. Izračunate aproksimativne vrednosti su upoređene i sa tačnim vrednostima raspoloživosti i utvrđeno je da je relativna greška aproksimacije znatno manja od 1% za mreže sa vezama čija je raspoloživost veća od 0,75.