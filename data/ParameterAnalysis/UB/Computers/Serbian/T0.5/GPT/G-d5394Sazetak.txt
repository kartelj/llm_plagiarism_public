'Disertacija se bavi tematikom informacionog društva, njegovim napretkom i metodama za praćenje i kvantifikovanje tog napretka. Doktorska teza obuhvata prethodna istraživanja i teorije o informacionom društvu, njegovoj evoluciji, oblicima, faktorima koji utiču na njegov razvoj i međunarodnim inicijativama koje usmeravaju i koordiniraju njegov globalni razvoj. Analizirajući merenje informacionog društva, koje je kompleksna pojava opisana setom međusobno povezanih indikatora, rad traži najprikladniju metriku koja bi omogućila lakše praćenje, ocenjivanje i izvođenje zaključaka o trenutnom stanju informacionog društva. Pored evolucije i klasifikacije benchmarking indikatora, koji su osnovni elementi svake metodologije za merenje informacionog društva, rad takođe pruža pregled najvažnijih svetskih metodologija za ocenjivanje informacionog društva. Centralni deo rada je dizajniranje originalnog modela koji definiše procedure neophodne za praćenje i ocenjivanje razvoja informacionog društva u Srbiji. Ovaj model podrazumeva: • teorijsku osnovu, • usklađenost sa standardima Evropske Unije koja omogućava učešće u međunarodnim projektima, analizama i poređenjima, • prilagođenost specifičnostima Srbije, njenom trenutnom stanju informacionog društva i mogućnostima za investiranje u dalji razvoj. Definisanje modela za merenje i ocenjivanje informacionog društva u Srbiji obuhvata: • izbor seta indikatora informacionog društva (IKT indikatora) u skladu sa zahtevima Evropske Unije, uz prilagođavanje specifičnostima i razvojnim mogućnostima Srbije, • transformaciju seta IKT indikatora, koja omogućava njihovo rangiranje prema važnosti za praćenje informacionog društva, • izdvajanje podskupa najvažnijih IKT indikatora, • definisanje podmodela za kvantitativno izražavanje nivoa digitalnih podela preko sintetičkog pokazatelja - indeksa digitalne polarizacije. Projektovani model je verifikovan implementacijom na primeru Srbije, kroz praćenje i analizu stanja razvoja informacionog društva u petogodišnjem periodu. Tom prilikom je izvršeno: • statističko praćenje, merenje i obrada relevantnih podataka, • analiza rezultata istraživanja koja je omogućila sagledavanje trenutnog stanja, identifikovanje i kvantifikovanje 'kritičnih tačaka' u razvoju informacionog društva Srbije, kao i predviđanje njegovog budućeg razvoja. Stručni doprinosi disertacije su evaluacija razvoja informacionog društva Srbije, na nivou stanovništva i preduzeća, merenje i procena nivoa digitalnih podela i njihovog trenda, kao i identifikacija 'digitalno' najugroženijih grupa unutar populacije Srbije. Osnovni naučni doprinos je postignut kroz dizajniranje modela za praćenje i ocenjivanje razvoja informacionog društva. Model u osnovi sadrži metodu I-odstojanja i klaster analizu, kao adekvatno kombinovane metode multivarijacione analize. Osnovni set indikatora je, nakon rangiranja prema vrednostima I-odstojanja i primene klaster analize, redukovan na podgrupu onih indikatora koji su za ocenu informacionog društva najvažniji, jer nose najveću količinu informacija o njemu. Smanjenjem broja indikatora značajno je povećana primenljivost modela u praksi. U radu je definisan i konkretan model za kvantitativno izražavanje pojedinačnih i ukupnih digitalnih podela u različitim domenima, izvođenjem sintetičkog pokazatelja digitalne polarizacije. Karakteristike ovog modela su opštost, fleksibilnost i otvorenost za dodavanje ili izmene osnovnih elemenata modela. To podrazumeva mogućnost za identifikovanje, definisanje i izračunavanje proizvoljnog broja pojedinačnih podindeksa digitalne polarizacije, prema proceni mogućih uzroka digitalnih podela. Podindeksi, iz kojih se izvodi ukupni indeks digitalne polarizacije (IDP), izražavaju se proizvoljno izabranim setovima indikatora, uz proizvoljno određene podele uzorka na podgrupe. Ova karakteristika modela je važna u kontekstu trenutne brzine promena u oblasti IKT. Društveni značaj disertacije se ogleda u mogućnostima široke primene njenih rezultata u procesu praćenja i merenja informacionog društva, kao i usmeravanja, podsticanja i usklađivanja njegovog razvoja. Primena projektovanog modela je moguća kao alat za podršku strateškom odlučivanju, praćenju i minimiziranju digitalnih podela, ali i za potrebe evaluacije složenih pojava koje su izvan okvira informacionog društva, za koje je model prvobitno dizajniran.'