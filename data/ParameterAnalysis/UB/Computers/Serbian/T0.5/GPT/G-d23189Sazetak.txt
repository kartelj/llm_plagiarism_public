Statističke metode za obradu prirodnih jezika obično zahtevaju velike količine anotiranih podataka, kao i različite jezičke alate, što može biti prepreka za njihovu upotrebu u situacijama sa ograničenim resursima. U ovoj disertaciji, predstavljena je metodologija za razvoj statističkih rešenja u semantičkoj obradi prirodnih jezika sa ograničenim resursima. Jezici sa ograničenim resursima karakterišu ne samo mali broj postojećih jezičkih resursa, već i ograničene mogućnosti za razvoj novih skupova podataka i specifičnih alata i algoritama. Predložena metodologija je fokusirana na kratke tekstove zbog njihove sveprisutnosti u digitalnoj komunikaciji i veće kompleksnosti njihove semantičke obrade. Metodologija pokriva sve faze izrade statističkih rešenja, od prikupljanja tekstualnog sadržaja, preko anotacije podataka, do formulacije, obučavanja i evaluacije modela mašinskog učenja. Njena primena je detaljno prikazana na primerima dva semantička problema - analize sentimenta i određivanja semantičke sličnosti. Srpski jezik je korišćen kao primer jezika sa ograničenim resursima, ali se predložena metodologija može primeniti i na druge jezike ove kategorije. Ova disertacija, pored opšte metodologije, uključuje razvoj novog, fleksibilnog sistema za označavanje sentimenta kratkih tekstova, nove metrike za procenu ekonomičnosti anotacije, kao i nekoliko novih modela za određivanje semantičke sličnosti kratkih tekstova. Rezultati disertacije obuhvataju i kreiranje prvih javno dostupnih anotiranih skupova podataka za probleme analize sentimenta i određivanja semantičke sličnosti kratkih tekstova na srpskom jeziku, razvoj i evaluaciju većeg broja modela na ovim problemima, i prvu komparativnu evaluaciju većeg broja alata za morfološku normalizaciju na kratkim tekstovima na srpskom jeziku.