Sadržaj video zapisa u 3D formatu postaje sve učestaliji u saobraćaju kako žičanih tako i bežičnih mreža. Budući da je 3D video karakterisan velikom količinom podataka, njegova sve veća prisutnost u mreži predstavlja značajno opterećenje za mrežni saobraćaj, stoga je neophodno unaprediti način prenosa ovog tipa signala. Ovaj rad se bavi fraktalnom i multifraktalnom karakterizacijom 3D video formata sa ciljem da se pokaže da 3D video poseduje fraktalne i multifraktalne karakteristike i da se opišu ove osobine, uporede karakteristike različitih video formata i moguće primene u unapređenju modeliranja saobraćaja 3D video formata i razvijanju boljih tehnika za prenos, izravnavanje i statističko multipleksiranje videa. Kreirani su algoritmi i softverski realizovani u programima Matlab i Python, u okviru matematičke metode iz oblasti kompleksnih sistema i haosa, za određivanje fraktalnih karakteristika (metoda agregacije varijanse, R/S statistički metod i metod više skala za određivanje Hurstovog indeksa) i multifraktalnih karakteristika (metoda momenta za multifraktalne spektre i procenu generalizovane dimenzije, metoda histograma za multifraktalne spektre i inverznu multifraktalnu analizu). Na osnovu dobijenih rezultata potvrđene su fraktalne i multifraktalne karakteristike 3D video formata i izvršeno je njihovo poređenje, uzimajući u obzir format 3D videa, strukturu, tipove frejmova, kvantizacione parametre kodera, agregaciju frejmova i metode emitovanja.