Korišćenje biometrijskih tehnologija postaje sve učestalije u današnjem društvu, do te mere da se može reći da su one postale sastavni deo naše svakodnevice. U procesu uvođenja biometrijske autentifikacije, svaki sistem ima svoje specifične zahteve i ograničenja, koji zavise od specifičnog konteksta u kojem se sistem koristi. Izbor odgovarajućeg biometrijskog modaliteta, kao i algoritama za rad sa njim, zahteva adekvatnu evaluaciju performansi biometrijskog sistema. Međutim, ovakva evaluacija često nije jednostavna, kako za unimodalne, tako i za multimodalne biometrijske sisteme. Čak i kada su dostupne javne baze biometrijskih podataka za evaluaciju algoritama određenog biometrijskog modaliteta, neophodno je prilagoditi rad sistema protokolu testiranja koji ta baza definiše. U slučaju multimodalnog pristupa, evaluacija postaje još složenija zbog upotrebe različitih algoritama za fuziju informacija. S obzirom da u dostupnoj literaturi nije pronađen detaljan opis modela evaluacije multimodalnih biometrijskih sistema, u ovom doktoratu je definisan sveobuhvatni model evaluacije multimodalnih biometrijskih sistema, koristeći MDA (Model Driven Architecture) paradigmu. U okviru ovog modela predstavljen je metamodel evaluacije multimodalnih biometrijskih sistema, koji predstavlja svojevrsnu ontologiju termina relevantnih za ovu oblast. Korišćenjem ovog metamodela, moguće je kreirati modele evaluacije različitih biometrijskih sistema. Na osnovu modela evaluacije multimodalnih biometrijskih sistema, kreiran je prototip okvira za evaluaciju multimodalnih biometrijskih sistema. Pomoću ovog okvira moguće je proceniti performanse multimodalnog biometrijskog sistema u različitim scenarijima. Eksperimentalni rezultati evaluacije na određenoj bazi i algoritmima pokazuju da upotreba okvira smanjuje vreme potrebno za evaluaciju za četiri puta. Takođe je razvijena nova metoda za analitičko određivanje praga osetljivosti u skladu sa definisanim parametrima željenog ponašanja sistema. Na kraju, na primeru alata koji koristi neke od funkcionalnosti okvira, prikazano je kako upotreba okvira može poboljšati proces obrazovanja inženjera u oblasti biometrije.