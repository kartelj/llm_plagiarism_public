'U uvodnom delu ove disertacije se vrši analiza protokola rutiranja u topologijama data centara, sa posebnim osvrtom na dvofazne protokole rutiranja. Ovi protokoli omogućavaju izbegavanje zagušenja u mreži data centara sa velikim brojem alternativnih putanja. Predstavljen je novi algoritam za optimizovano dvofazno balansiranje, LB-ECR, koji unapređuje iskorišćenje komunikacionih mreža data centara. LB-ECR koristi metode linearnog programiranja da maksimizuje protok bez gubitaka za date saobraćajne zahteve svičeva. Ovaj algoritam se oslanja na ECMP rutiranje, koje je često prisutno u data centrima, jer koristi alternativne putanje iste cene. Dvofazno balansiranje pojednostavljuje linearni model eliminacijom saobraćajnih tokova i smanjuje mogućnost zagušenja raspoređivanjem saobraćaja po manje iskorišćenim linkovima mreže. Pojednostavljenje linearnog modela omogućava njegovo rešavanje za mreže velikih data centara. Disertacija obuhvata pregled topologija i načina rutiranja u data centrima, kao i rezultate poređenja različitih algoritama rutiranja u tipičnim topologijama data centara.

Pored optimizacije rutiranja, disertacija se bavi algoritmima ažuriranja lukap tabela rutera. Drugi deo disertacije sadrži pregled lukap algoritama i algoritama ažuriranja, i analizirane su performanse ažuriranja dva napredna lukap algoritma. Izvedene su formule za proračun najgoreg slučaja zauzeća memorija lukap bloka, a rezultati simulacije pokazuju zauzeće memorije za tipične tabele rutiranja. Prikazani su i rezultati broja pristupa memorijama lukap bloka u toku ažuriranja, kao i kompleksnost algoritama ažuriranja i vreme izvršavanja za tipične tabele rutiranja.

Treći deo disertacije se fokusira na opis implementacija algoritama rutiranja sa balansiranjem i algoritama ažuriranja lukap tabela, kao i na načine integracije ovih implementacija u okviru rutera.'