Primarni zadatak ovog istraživanja je da predstavi i empirijski testira integrirani model lojalnosti korisnika usluga maloprodaje u Srbiji. Pre samog istraživanja, izvršen je pregled literature koja se bavi ključnim faktorima lojalnosti korisnika, kao što su kvalitet usluga, zadovoljstvo i percepcija vrednosti. Istraživanje je provedeno pomoću strukturiranog upitnika na uzorku od 737 korisnika maloprodajnih usluga u nespecijalizovanim prodavnicama sa dominantnim učešćem prehrambenih proizvoda, koristeći metode multivarijacione analize podataka u softverima SPSS 18 i LISREL 8.80. Rezultati istraživanja putem eksplorativne i konfirmatorne faktorske analize pokazuju da je koncept kvaliteta usluga maloprodaje u Srbiji multidimenzionalan. Identifikovane su četiri dimenzije kvaliteta usluga maloprodaje, koje su nazvane: (F1) Ponašanje i izgled zaposlenih, (F2) Ambijentalni uslovi, (F3) Komunikacija sa kupcima i (F4) Prostorni raspored i asortiman. Korišćenjem modeliranja strukturnim jednačinama, utvrđeno je da zadovoljstvo ima najveći uticaj na lojalnost korisnika, a iza toga dolazi percepcija vrednosti, koja uz direktan uticaj, ima i indirektan uticaj na lojalnost korisnika, posredstvom zadovoljstva. Rezultati istraživanja takođe pokazuju da je kvalitet usluga značajan faktor lojalnosti potrošača. Ova latentna varijabla, iako ne utiče direktno na lojalnost korisnika maloprodajnih usluga, indirektno utiče na nju, kroz percepciju vrednosti i zadovoljstvo. Rezultati istraživanja naglašavaju potrebu za merenjem i unapređenjem zadovoljstva potrošača i percepcije vrednosti usluga, kao i kvaliteta usluga, kako bi se stvorila baza lojalnih korisnika. Budući da je istraživanje provedeno na prigodnom uzorku, u budućim istraživanjima treba se fokusirati na formulisanje i testiranje instrumenta za merenje kvaliteta usluga, kao i na merenje zadovoljstva i percepcije vrednosti, koje bi trebalo da se sprovede na reprezentativnom uzorku korisnika maloprodajnih usluga u Srbiji.