'Disertacija se bavi istraživanjem on-line strategija za pretragu okruženja koje se baziraju na frontier pristupu, a u kojima je implementiran D* Lite algoritam za planiranje putanje robota. Za odabir sledeće pozicije, ove strategije se oslanjaju na metode višekriterijumskog odlučivanja (VKO). Kriterijumi za izbor sledeće pozicije iz grupe kandidata su: dužina putanje do kandidata, informativni potencijal kandidata i udaljenost kandidata od bazne stanice. Efikasnost pretrage merena je prosečnom pređenom putanjom robota u odnosu na različite početne pozicije za potrebe pretrage 90% okruženja. Simulacije u Matlabu su pokazale da TOPSIS obezbeđuje efikasniju pretragu složenih okruženja u odnosu na druge dve analizirane metode VKO (SAW i COPRAS), kao i u odnosu na 4 klasične strategije iz literature. Ovo je posledica činjenice da TOPSIS maksimizuje Euklidovu udaljenost od hipotetički najlošijeg rešenja, čime se minimizuje rizik u odlučivanju koji je prisutan u složenim okruženjima. Ključni rezultati su potvrđeni u Gazebo 3D simulatoru, koristeći Robot Operating System. U disertaciji su takođe predložena 2 pristupa za poboljšanje planiranja putanje robota u misijama traganja i spasavanja. Prvi pristup je korišćenje D* Lite algoritma u kombinaciji sa fuzzy logikom. Fuzzy logika se koristi za definisanje težina ćelija mape namenjene za planiranje putanja robota, kako one ne bi imale binarne vrednosti. Ovim je omogućeno da pretraga okruženja pokriva objekte prema prioritetu, kao i da roboti za mapiranje pri kretanju ne ometaju druge robote. Drugi pristup je korišćenje D* Lite algoritma u kombinaciji sa on-line učenjem. Ovo je omogućilo skraćenje pređene putanje robota za mapiranje i minimizaciju njegovih rizičnih kretanja, jer se manevri za izbegavanje prepreka izvode pre potencijalnog susreta.'