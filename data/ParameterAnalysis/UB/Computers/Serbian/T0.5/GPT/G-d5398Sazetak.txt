'Ova doktorska teza se fokusira na kreiranje modela za interoperabilno elektronsko poslovanje statističkih sistema, zasnovanog na servisno orijentisanoj arhitekturi i web servisima. Istraživanje je prilagođeno za upotrebu u statističkom sistemu Srbije. Zvanična statistika je ključna komponenta informacionog sistema svake demokratske zemlje, pružajući podatke o ekonomskom, demografskom, socijalnom stanju i stanju životne sredine. Glavni zadatak zvanične statistike je da pruži tačan prikaz društvenih i ekonomskih trendova u zemlji i obezbedi pouzdanu osnovu za analizu i donošenje odluka na svim nivoima društva, od državne uprave, preko poslovnih subjekata, do građana. Zvanična statistika Srbije se, između ostalog, rukovodi principima definisanim u dokumentima Ekonomsko-socijalnog saveta UN i Evropske komisije. Većina zemalja ima jednu ili više nacionalnih statističkih organizacija (NSIs), koje su deo nacionalnog statističkog sistema te zemlje. Glavne odgovornosti NSIs su: prikupljanje, obrada i organizovanje statističkih podataka, i njihovo stavljanje na raspolaganje različitim korisnicima. U okviru svake NSI, proizvodnja statistike se obično odvija kroz različite proizvodne linije i procese za različite statističke oblasti. Poslovne arhitekture većine NSIs su zasnovane na takozvanom stove-pipe modelu. U ovom modelu, za svaku statističku oblast unutar NSI se formira posebna i nezavisna proizvodna linija. Za svaki domen, ceo proces proizvodnje od projektovanja istraživanja preko prikupljanja i obrade podataka potrebnih za objavljivanje, odvija se nezavisno od drugih domena a svaki ima svoje sopstvene izvore podataka i korisnike. Elektronska razmena statističkih podataka je sve češći i važniji vid komunikacije između različitih statističkih službi. Ova razmena je stalno praćena nedostatkom interoperabilnosti i potrebom za konvertovanjem podataka. Ovim se naglašava potreba za usvajanjem skupa zajedničkih standarda za razmenu i deljenje statističkih podataka i meta-podataka, čime bi se statistički procesi učinili efikasnijim. Cilj je da se uspostavi skup standarda koji su široko prihvaćeni, što omogućava ne samo lak i blagovremen pristup podacima već i pristup meta-podacima koji opisuju te podatke i čine ih smislenijim i upotrebljivijim. Servisno-orijentisana arhitektura (SOA) statističkih informacionih sistema omogućava interoperabilnost na nivou aplikacija i na nivou poslovnih procesa, dok je interoperabilnost na semantičkom nivou obezbeđena kreiranjem zajedničke domenske ontologije i razvojem zajedničkog modela podataka nad domenskom ontologijom.'