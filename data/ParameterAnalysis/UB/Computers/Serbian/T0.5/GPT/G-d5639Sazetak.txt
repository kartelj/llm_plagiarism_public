'U prvom poglavlju rada se izlažu predmet i ciljevi istraživanja, kao i inicijalne hipoteze i metode koje će biti korišćene. Takođe, daje se pregled i opis disertacije, uz isticanje ključnih tačaka na koje će se rad fokusirati. Drugo poglavlje posvećeno je konceptu efikasnosti i metodama za njeno merenje. Efikasnost je definisana kao sposobnost minimizacije ulaganja u postizanju ciljeva, uz maksimizaciju rezultata (Amado et al., 2011). U slučaju organizacija koje koriste jedan ulaz za stvaranje jednog izlaza, efikasnost se definiše kao odnos izlaza prema ulazu. Međutim, problem nastaje prilikom određivanja efikasnosti jedinica koje imaju više različitih ulaza i koriste ih za stvaranje više različitih izlaza (Thanassoulis et al., 2012). Glavni cilj doktorske disertacije je da se kroz razvoj novog statističkog modela efikasnosti prevaziđe ovaj problem. Zato je potrebno definisati pokazatelj efikasnosti koji će sintetizovati sve indikatore u jednu vrednost. Izazovi sa kojima se susrećemo u ovom procesu su izražavanje varijabli (ulaza i izlaza) u opsezima koji su međusobno uporedivi i određivanje pondera koji se dodaju pojedinim ulazima i izlazima. Jedan od načina za merenje efikasnosti organizacionih jedinica koji se navodi u disertaciji je analiza obavijanja podataka (Data Envelopment Analysis - DEA). Ovu metodu su razvili Charnes, Cooper & Rhodes (1978), sa ciljem da mere efikasnost poslovanja organizacionih jedinica, posebno onih koje ne generišu profit. Autori analize obavijanja podataka su predložili neparametarski pristup za izračunavanje efikasnosti, tako što su višestruke ulaze sveli na jedan "virtuelni" ulaz i višestruke izlaze sveli na jedan "virtuelni" izlaz koristeći težinske koeficijente. Problem dodeljivanja težina su rešili tako što su dozvolili svakoj jedinici da odredi sopstvene težine sa ciljem da joj se maksimizira efikasnost, uz ograničenje da te težine moraju biti nenegativne vrednosti i da količnik virtuelnog izlaza i virtuelnog ulaza svake jedinice ne može biti veći od 1 (Martić, 1999). Pored DEA metode za merenje efikasnosti, u disertaciji je posebna pažnja usmerena na analizu stohastičkih granica (SFA – Stochastic Frontier Analysis). Ovo je alternativni pristup određivanja granice efikasnosti korišćenjem ekonometrijskih modela. U trećem poglavlju pažnja se posvećuje multivarijacionoj statističkoj analizi. Multivarijaciona statistička analiza omogućava analizu kompleksnih nizova podataka, tamo gde ima mnogo nezavisnih i zavisnih promenljivih koje su međusobno korelisane na različitim nivoima povezivanja. U okviru trećeg poglavlja, disertacija u značajnoj meri ističe dve ključne statističke tehnike: faktorsku i analizu glavnih komponenata, kao i klaster analizu. Faktorska analiza i analiza glavnih komponenata su statističke tehnike koje se koriste za identifikaciju relativno malog broja faktora koji se mogu koristiti za predstavljanje odnosa između grupa mnogobrojnih, međusobno povezanih, promenljivih. Ove metode pomažu da se identifikuju osnovne, ne direktno vidljive, dimenzije V posmatrane pojave. Osnovna razlika između faktorske analize i analize glavnih komponenata je način posmatranja podataka. Kod faktorske analize u razmatranje se uzimaju vandijagonalni elementi disperzione matrice (kovarijanse), dok se analiza glavnih komponenata zasniva na dijagonalnim elementima (varijansama). Faktorska analiza i analiza glavnih komponenata imaju iste ciljeve i postupak njihovog sprovođenja je sličan, tako da metoda faktorske analize, može biti smatrana kao specijalni slučaj metode glavnih komponenata (Bulajić, 2002). Takođe, značajna pažnja je posvećena analizi grupisanja (klaster analizi), kao metodi multivarijacione statističke analize, koja se koristi za grupisanje objekata, tako da su objekti unutar grupe međusobno slični, a između grupa različiti. Objekti se grupišu na osnovu mera bliskosti koje se definišu na osnovu njihovih karakteristika. Osnovni cilj disertacije je razvoj originalnog statističkog modela efikasnosti koji će se zasnivati na metodi Ivanovićevo odstojanje (I-odstojanje). Shodno tome, četvrto poglavlje se fokusira na I-odstojanje kao metriku u n-dimenzionalnom prostoru, predloženo od strane prof. dr Branislava Ivanovića (Ivanović 1972, 1973, 1977; Ivanović & Fanchette, 1973). Kao jedan od vodećih stručnjaka u statističkom odseku Ujedinjenih Nacija (UN) i pripadajućih agencija poput UNCTAD i FAO (United Nations Conference on Trade and Development – UNCTAD; Food and Agriculture Agency - FAO), prof. Ivanović je kreirao ovu metodu sa ciljem da rangira zemlje na osnovu više indikatora. Brojni socio-ekonomski indikatori su uzeti u razmatranje, a ključni problem je kako da se oni iskoriste u izračunavanju jednog sintetičkog indikatora koji bi predstavljao rang. Predstavljeno rešenje od strane prof. Ivanovića zasnivalo se na kreiranju fiktivnog entiteta sa minimalnim vrednostima posmatranih parametara kao odstojne tačke, a zatim merenjem udaljenosti u prostoru pojedinih entiteta od odstojne tačke uz uvođenje parcijalnih koeficijenata korelacije kao težinskih koeficijenata, formira jedinstvenu rang listu. I-odstojanje ispunjava 13 uslova potrebnih da bi predstavljalo metriku. Ključni argument za korišćenje metode I-odstojanja je njena sposobnost da sintetizuje veliki broj varijabli u jednu numeričku vrednost. Posebna pažnja je posvećena brojnim primerima u kojima su predstavljene mogućnosti primene unapređene metode I-odstojanja. Posebno treba istaći primenu unapređene metode I-odstojanja u problemima rangiranja najboljih svetskih univerziteta po Šangajskoj (Academic Ranking of World Universities - ARWU) i SCImago listi (Scopus Journal Ranking). Upravo se unapređena metoda I-odstojanja ističe kao ključni alat u ovom procesu, pošto se na taj način prevazilazi problem subjektivno dodeljenih težinskih koeficijenata. Pored ove primene, u disertaciji su obrađene i teme evaluacije socio- ekonomske razvijenosti zemalja, evaluacija zdravlja nacija, kao i rangiranje sportskih timova. Studije slučajeva predstavljene u ovom poglavlju su validirane kroz objavljivanje radova u međunarodnim časopisima. Peto poglavlje se koncipira na izgradnji statističkog modela efikasnosti zasnovanog na Ivanovićevom odstojanju. U disertaciji predloženi model je nazvan „Analiza zasnovana na odstojanju“ (Distance Based Analysis - DBA) i potvrđen kroz veći broj studija slučaja i radova koji su objavljeni u međunarodnim časopisima. DBA metoda je primenjena u evaluaciji efikasnosti univerziteta, bankarskog i zdravstvenog sektora, kao i efikasnosti regiona u Srbiji. Predložena metoda je dala zanimljive rezultate, koji su upoređeni sa često korišćenom DEA metodom za merenje efikasnosti. Disertacija je doprinela povećavanju korpusa metoda koje se mogu koristiti u problematici merenja efikasnosti poslovnih sistema. Posebno treba istaći, da je u disertaciji predstavljeno značajno unapređenje metode VI I-odstojanja, kroz određivanje početnog rešenja metode i definisanje redosleda uključivanja obeležja u obrazac za I-odstojanje. S obzirom da u osnovi I-odstojanje integriše veliki broj raznorodnih varijabli u jednu vrednost, cilj metode je da ona pokrije što veći stepen varijabiliteta posmatranih obeležja. U disertaciji je pokazano da početno rešenje metode zasnovano na sumi apsolutnih korelacija, brže konvergira krajnjem rešenju metode. Predložena unapređena metoda pruža bolje rešenje, s obzirom da tako dobijeno I-odstojanje obuhvata maksimalnu količinu informacija potrebnih za proces rangiranja. Unapređenje metode I-odstojanja se, takođe, ogleda u smanjenju broja koraka potrebnih za dostizanje konačnog rezultata i samim tim smanjenja vremena izvršenja metode. Na kraju je dat zaključak sa odgovorom na pitanja u vezi sa postavljenim ciljem i hipotezama. Data je sistematizacija i pregled naučnih doprinosa koji su proistekli iz rada na doktorskoj disertaciji, skup otvorenih problema i mogućnosti za dalji rad u oblasti doktorske disertacije. Literatura korišćena prilikom izrade doktorske disertacije sadrži relevantne reference drugih istraživača. U prilogu su dati rezultati ekperimentalnog dela disertacije u kojima je pokazano unapređenje metode I- odstojanja.'