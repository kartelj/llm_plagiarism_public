'E-obrazovanje je složen sistem koji obuhvata učenje na daljinu, online predavanja, nastavne materijale u elektronskom formatu, individualni i grupni proces učenja, kao i tutorstvo i interaktivni rad. Brzi rast broja korisnika, usluga, obrazovnih materijala i neophodnih resursa stavlja obrazovne institucije i njihove sisteme e-obrazovanja pred izazove optimizacije resursa, dinamičke konkurencije i kontrole troškova ovih sistema. Kao rezultat toga, zahtevi za dizajniranje i implementaciju IT infrastrukture sistema za e-obrazovanje postaju sve složeniji. Korišćenjem savremenih informaciono-komunikacionih tehnologija može se doprineti povećanju efikasnosti, fleksibilnosti i ekonomičnosti sistema za e-obrazovanje. Uvođenjem modela IT infrastrukture za e-obrazovanje, zasnovanog na modernom IT konceptu Cloud Computing-a, mogu se unaprediti obrazovni procesi u pogledu pouzdanosti, skalabilnosti i ekonomičnosti sistema. Nedostatak naučne podrške za primenu koncepta Cloud Computing-a u modeliranju IT infrastrukture u visokom obrazovanju u Srbiji i strateški značaj ovog koncepta ukazuju na potrebu za teorijskom podrškom njegovom efikasnijem razvoju i primeni. U tom smislu, predmet istraživanja disertacije se fokusira na definisanje i razvijanje planova i aktivnosti visokoškolskih institucija za razvoj modela IT infrastrukture za e-obrazovanje pomoću koncepta Cloud Computing-a. Revizijom postojećih i traženjem novih načina pružanja usluga studentima i naučno-istraživačkom osoblju, visokoškolske ustanove se suočavaju sa brojnim izazovima, uglavnom u vezi sa digitalnim identitetom i upravljanjem pristupom. Prvi i možda najveći izazov je kako podstaći usvajanje i implementaciju sistema za upravljanje digitalnim identitetom. Uspješna IT infrastruktura za upravljanje digitalnim identitetom zahteva sveobuhvatno razmišljanje o identitetima i njihovim međusobnim odnosima. Drugi izazov je izgradnja podrške za sistem koji će moći da iskoristi sve prednosti saveza sistema za upravljanje digitalnim identitetima. Kreiranjem ovakvih saveza između obrazovnih ustanova omogućava se mobilnost korisnika, sadržaja i usluga. Glavna hipoteza koja je razvijena i dokazana u okviru doktorske disertacije je da se primenom razvijenog modela IT infrastrukture može uticati na efikasnost i ekonomičnost sistema za e-obrazovanje. U eksperimentalnom delu doktorske disertacije sprovedeno je istraživanje usmereno ka validaciji predloženog modela IT infrastrukture za e-obrazovanje. Istraživanje je sprovedeno u Laboratoriji za elektronsko poslovanje Fakulteta organizacionih nauka. Rezultati istraživanja pokazali su da implementirani model IT infrastrukture omogućava da sistem za e-obrazovanje bude efikasniji, fleksibilniji i ekonomičniji.'