'Uz globalizaciju međunarodnih poslovnih aktivnosti, upravljanje intelektualnim kapitalom postaje sve važnije. Sada je široko prihvaćeno da je efikasno upravljanje intelektualnim kapitalom ključ za uspeh organizacija. Intelektualni kapital postaje ključni resurs i osnova poslovanja moderne organizacije. Koncept intelektualnog kapitala počeo je da dobija na značaju početkom devedesetih godina prošlog veka. Studija ovog koncepta pokazuje značajno povećanje tržišne vrednosti organizacije u odnosu na njenu knjigovodstvenu vrednost. Za razliku od materijalne imovine čija vrednost s vremenom opada, pravilna upotreba intelektualnog kapitala može povećati vrednost organizacije. Od menadžmenta se očekuje da u uslovima drastičnih promena u okruženju identifikuje i iskoristi prilike i prednosti, minimizira ili eliminiše slabosti. Samo na ovaj način organizacija može da raste i razvija se. Intelektualni kapital je od operativnog i strateškog značaja za organizaciju. Danas, organizacije pokazuju sve veće interesovanje za upravljanje intelektualnim kapitalom. Intelektualni kapital kao nematerijalna imovina obuhvata ljudski kapital, strukturni i relacioni kapital. Intelektualni kapital ne podrazumeva samo znanje koje organizacija poseduje, već i kompetencije zaposlenih, organizacionu strukturu, poslovne procese, intelektualnu svojinu, korporativnu kulturu. Resursi, kako unutar organizacije, tako i eksterni resursi (odnosi sa kupcima, dobavljačima, distributerima, kao i drugim stejkholderima) su takođe veoma važni. Intelektualni kapital obuhvata faktore koji nisu uključeni u zvanične finansijske izveštaje, ali su važni za stvaranje vrednosti organizacije. Pravilnom upotrebom intelektualnog kapitala povećava se vrednost organizacije. Za njega je bitnija kvalitativna dimenzija, u odnosu na kvantitativnu kojom će se stvarati dodata vrednost. Intelektualni kapital je putokaz ka budućnosti u uslovima dinamičnih promena u okruženju. Cilj disertacije je da se istraži kako organizacije identifikuju intelektualni kapital, vrednuju i izveštavaju o njemu. Disertacija obuhvata pregled relevantne literature iz oblasti upravljanja intelektualnim kapitalom, kao i pregled rezultata dosadašnjih istraživanja u vezi sa uobičajenom praksom upravljanja intelektualnim kapitalom u organizacijama. Empirijsko istraživanje sprovedeno u okviru disertacije govori o percepciji intelektualnog kapitala u organizacijama u Republici Srbiji i oceni njegove važnosti za finansijsko izveštavanje. U istraživanju je potvrđena hipoteza disertacije o obezbeđenju adekvatne pozicije intelektualnog kapitala, kao jedne od vodećih performansi u savremenom dobu, s ciljem obezbeđenja kompletnosti informisanja. Konačni zaključak je da je neophodno vrednovanje intelektualnog kapitala i njegovo prikazivanje u dodatnom finansijskom izveštaju, kako bi se na što verodostojniji i precizniji način prikazala vrednost organizacije. Usvojeni set finansijskih izveštaja i kvantitativni pokazatelji nemaju dovoljno precizan opseg prikazivanja neophodnih informacija, te kvantifikovani nefinansijski elementi, ili pak i u deskriptivnom obliku, mogu da doprinesu stvaranju jasnije slike o vrednosti i mogućnostima celokupne organizacije.'