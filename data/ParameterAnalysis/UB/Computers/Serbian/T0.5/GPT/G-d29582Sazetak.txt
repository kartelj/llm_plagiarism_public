'Razvoj krajnjih uređaja (eng. Edge Devices) i internet stvari (eng. Internet of Things) generisao je veliki broj podataka, što je rezultiralo brzim napretkom tehnologija i algoritama za mašinsko učenje, primenjenih u sistemima za analizu i obradu podataka. Performanse ovih sistema, koji koriste velike količine podataka i zasnivaju se na algoritmima za mašinsko učenje, direktno zavise od kvaliteta podataka, izabranog modela i parametara modela. Anomalije u podacima, koje su instance koje odstupaju od distribucije podataka, utiču na kvalitet podataka i mogu se detektovati putem algoritama za mašinsko učenje. Odabir modela i parametara za detekciju anomalija uglavnom zavisi od stručnosti autora sistema ili stručnjaka iz određene oblasti. U situacijama kada ne postoji uzorak podataka sa obeleženim anomalijama, što je često slučaj u realnim podacima, odabir modela za detekciju anomalija nije jednostavan. Automatizacija procesa odabira modela za detekciju anomalija je moguća, gde sistem za automatizovano mašinsko učenje (eng. AutoML) predlaže model na osnovu podataka, meta podataka, odgovarajuće optimizacione metrike i prethodno stečenog znanja. Za implementaciju automatizovanog sistema za detekciju anomalija, potrebno je definisati set funkcija za izračunavanje meta podataka koji će se koristiti za predlaganje modela za odgovarajuću optimizacionu metriku. Istraživanje se fokusira na razvoj proširivog sistema za izračunavanje meta podataka, gde je ideja da se sistem zasniva na funkcijama koje koriste domensko znanje i ispunjavaju kritične zahteve za primenu u sistemima za automatizovano mašinsko učenje, kao što su skalabilnost i performanse. Cilj istraživanja je predložiti set funkcija za izračunavanje meta podataka koji će ispunjavati kritične zahteve za navedenu primenu. Za predlaganje i evaluaciju seta funkcija za izračunavanje meta podataka, potrebno je uporediti postojeća rešenja kroz različite aspekte kompleksnosti. Takođe, potrebno je dizajnirati eksperimente i generisati rezultate koji će biti korisni za buduća istraživanja u oblasti automatizovanog mašinskog učenja. Evaluacija eksperimentalnih rezultata pokazala je da predloženi meta podaci postižu tačnost od 87% i ispunjavaju kritične zahteve za primenu u automatizovanim sistemima za mašinsko učenje, dok postojeća rešenja postižu tačnost od 73% nad celim repozitorijumom. U situacijama kada ne postoji značajna količina skupova podataka, predloženo rešenje postiže i do 25% lošije performanse. Značaj ovog istraživanja ogleda se u mogućnosti implementacije automatizovanih sistema za detekciju anomalija zasnovanih na predloženom setu funkcija za izračunavanje meta podataka. U slučajevima kada ne postoji uzorak podataka sa obeleženim anomalijama, ili podaci nisu dostupni, autor podataka ili stručnjak iz određene oblasti će moći efikasno da karakteriše anomalije u podacima na osnovu domenskog znanja.'