Određivanje napora potrebnog za implementaciju softverskog sistema predstavlja jedan od najzahtevnijih, ali i najvažnijih izazova sa kojima se softverski timovi suočavaju. Često je procena napora ključni element koji odlučuje o tome da li će se projekat pokrenuti, pod kojim uslovima će se sprovoditi i da li će se uopšte uspešno završiti i biti upotrebljen. Činjenica je da se procene često vrše na osnovu nedovoljno jasno definisanih zahteva koristeći razne heuristike, pretpostavke i iskustva, gde se u ograničenom vremenskom periodu traže što bolje procene. Iako je u različitim sferama softverskog inženjeringa postignut značajan napredak tokom poslednjih decenija, procene napora se uglavnom i dalje svode na subjektivne procene timova ili stručnjaka u određenoj oblasti, sa greškama u proceni koje često nisu zadovoljavajuće. Globalne statistike pokazuju da se samo trećina softverskih projekata uspešno završi, trećina se završi sa prekoračenjem budžeta i rokova, dok trećina projekata propadne. Jedan od ključnih razloga za ovakve neuspešne rezultate su nedovoljno precizne procene napora. Ovaj rad ima za cilj analizu postojećih metoda procene i predlaganje novih metoda koje bi mogle olakšati i unaprediti procene napora. Glavna ideja koja će biti prezentovana u radu je uvođenje novih prediktivnih modela i tehnika za poboljšanje postojećih metoda. Rad će predstaviti predloge za poboljšanje postojećih metoda procene, kao i konkretne rezultate koji se mogu postići primenom ovih rešenja na stvarnim softverskim projektima. Unapređenja se svode na identifikaciju parametara koji najviše utiču na napor potreban za implementaciju projekta, kao i na analizu veza između tih parametara i napora.