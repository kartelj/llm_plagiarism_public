Istraživački problem doktorske disertacije se odnosi na veliki obim podataka i nedostatak informacija u izveštajima poslovnog izveštajnog sistema. Iako su izveštaji uglavnom ispunjeni grafikonima i tabelama, oni sadrže samo podatke tj. njihove grafičke prikaze koji bi trebalo da pruže jednostavniji uvid u poslovanje. Ovo rezultira time da korisnici ovih izveštaja moraju sami da interpretiraju ove podatke (pregledajući više izveštaja), stoga mogu propustiti da primete neke važne informacije zbog: velikog obima podataka, umora, nedostatka koncentracije, nedostatka znanja ili iskustva, zbog subjektivnosti ili malicioznosti. U radu se predlaže automatizacija procesa interpretacije podataka tj. njihovo pretvaranje u informacije. Ceo pristup se temelji na relaciji koja definiše da podaci postaju informacije kada im se doda značenje (interpretacija). Da bi se dobila interpretacija podataka i oni pretvorili u informacije, potrebno je odgovarajuće (domensko) znanje. Predložena realizacija ovog pristupa uključuje primenu metoda, tehnika i tehnologija ES u cilju automatizacije procesa interpretacije vrednosti poslovnih pokazatelja. Konkretno, predlaže se da se deklarativni deo znanja (za interpretaciju vrednosti pokazatelja) predstavi putem klasa, a proceduralni deo znanja putem pravila i fuzzy teorije. Zaključivanje se može izvršiti ulančavanjem unapred i fuzzy zaključivanjem, a informacije (zaključci) mogu da se pretvore u rečenice koje liče na govorni jezik korišćenjem tehnike učaurenog teksta. Nakon izvršenog pregleda postojećeg stanja iz oblasti sistema za poslovno izveštavanje i ekspertnih sistema, detaljno je definisan i obrazložen predloženi pristup sa teorijskog stanovišta. Diskusijom su ukazane (potencijalne) pozitivne i negativne strane rešenja, a zatim je dat i plan realizacije rešenja. Demonstracija pristupa putem izrade prototipa - PT aplikacije (PT - enterprise Profit interpretation Tutor) je omogućila proveru i dokazivanje postavljenih hipoteza. Izveštaji koje ova aplikacija pravi sadrže i podatke (u vidu grafika i tabela) ali i informacije u vidu rečenica kontrolisanog jezika. Ocena pristupa na osnovu evaluacije prototipa je obuhvatila rezultate evaluacione studije u kojoj su studenti bili ispitanici, a koristili su PT aplikaciju kao nastavno sredstvo. Dokazano je da studenti smatraju da je PT aplikacija korisna i relativno jednostavna za korišćenje. Objašnjenja u izveštajima se smatraju za korisna i lako razumljiva, ali bi bilo potrebno da budu obuhvatnija. Najveći broj ispitanih studenata veruje da rad sa PT aplikacijom donekle doprinosi povećanju njihovog znanja ali i da pruža brži i donekle zanimljiviji način za savladavanje gradiva o interpretaciji profita. U radu je prikazana i komparativna analiza mehanizama za objašnjavanje u modernim alatima za razvoj ekspertnih sistema i sistema poslovnih pravila, napravljen je JEFF mehanizam za objašnjavanje u Javi i izvršena je evaluacija ovog mehanizma za objašnjavanje. Evaluacija je bila dvojaka a izvršena je radi procene da li su zadati ciljevi postignuti i gde se JEFF nalazi u odnosu na slične alate. Dokazano je da su skoro svi ciljevi postignuti i da je skoro podjednako dobar kao profesionalni alat u odnosu na koji je urađena komparativna analiza. Kada se svi rezultati sumiraju, može se reći da su hipoteze dokazane (zaista se predložene metode i tehnike mogu uspešno upotrebiti radi pravljenja informacija), ali da predloženi pristup nije isproban u situacijama za koje je namenjen. Prototip koji je napravljen dokazuje da je pristup moguć i izvodljiv za primenu, ali je isproban i razmotrena je samo njegova uspešnost u smislu nastavnog sredstva za studente, a ne kao sredstva za pomoć menadžerima u cilju interpretacije podataka. Da bi predloženi pristup zaista bio primenjen u praksi, potrebno je da se napravi aplikacija koja će da bude prilagođena menadžerima i koja će zaista da funkcioniše u nekom poslovnom sistemu.