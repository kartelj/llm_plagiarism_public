'WMN (Wireless Mesh Network), odnosno bežične mesh mreže, predstavljaju novi pravac u bežičnim komunikacijama. One omogućavaju veću fleksibilnost, pouzdanost i bolje performanse u odnosu na standardne bežične lokalne mreže. S obzirom na rastuće potrebe korisnika za brzim i efikasnim prenosom podataka, kao i za prenosom multimedijalnih sadržaja, ključni izazovi u dizajniranju WMN su povećanje protoka putem MCMI (Multi Channel Multi Interface) WMN i održavanje kvaliteta usluge (Quality of Service - QoS). Da bi se postigle najbolje performanse mreže, potrebno je definisati protokole i metrike rutiranja za određivanje optimalne putanje između izvora i odredišta. U okviru doktorske disertacije, definisane su metrike rutiranja koje mogu pratiti brze promene u uslovima propagacije na svakom pojedinačnom linku u mreži, uzimajući u obzir veliku dinamiku signala u WMN, posebno u složenim okruženjima. Predložene su tri nove metrike: powerETX, powerWCETT i powerMIC, koje uzimaju u obzir nivo snage signala na prijemu. Ove metrike omogućavaju veći protok korisničkih podataka i manje kašnjenje, a njihova implementacija je moguća bez dodatnih hardverskih ulaganja i sa minimalnim softverskim izmenama. Takođe, predložen je novi protokol za sloj linka, QoS-HMCP, koji uvodi podršku za QoS kroz EDCA mehanizam pristupa i koristi dobre karakteristike hibridnog algoritma dodele kanala definisane HMCP protokolom za sloj linka. Predložene su četiri varijante QoS-HMCP protokola koje uzimaju u obzir različite kriterijume za promenu kanala. Rezultati poređenja varijanti predloženog protokola sa osnovnim HMCP protokolom dokazali su opravdanost uvođenja podrške za QoS u MCMI mreže. Na kraju, na osnovu poređenja predloženih varijanti protokola, doneti su zaključci o optimalnim rezultatima. Dodatni doprinos disertacije je detaljan i sistematičan pregled postojećih protokola rutiranja, strategija dodele kanala, i metrika rutiranja za višekanalne višeinterfejsne WMN.'