'Sadržaj koji korisnici generišu na veb forumima se dodaje mnogo češće nego što se briše ili izmenjuje, te se stoga ciljanje takvog sadržaja prilikom inkrementalnog pretraživanja razlikuje od tradicionalnog pretraživanja stranica veb sajta. Kada se na forum dodaje novi sadržaj, to može rezultirati pomeranjem već postojećeg sadržaja na nove ili već postojeće stranice. Inkrementalno pretraživanje foruma nije jednostavan zadatak, jer ignorisanje načina na koji je sadržaj prikazan, distribuiran i sortiran može dovesti do transfera postova koji su već bili indeksirani u prethodnim ciklusima pretraživanja. S druge strane, postoji veliki broj forumskih tehnologija koje omogućavaju različite navigacione putanje ka najnovijim postovima, kao i različite načine prikazivanja i sortiranja istih. Jedan od ključnih rezultata ove teze je strukturno vođeni inkrementalni pretraživač foruma (SInFo) koji je specijalizovan za ciljanje najnovijeg sadržaja prilikom inkrementalnog pretraživanja korišćenjem naprednih optimizacionih tehnika i mašinskog učenja. Primarni cilj ovog pretraživača je izbegavanje već indeksiranog sadržaja u novim ciklusima pretraživanja foruma, bez obzira na tehnologiju koja se koristi. Da bi se ovaj cilj postigao, iskorišćene su sledeće karakteristike veb foruma: (1) način sortiranja na indeksnim i diskusionim stranama i (2) dostupne navigacione putanje između stranica koje trenutna tehnologija veb foruma omogućava. S obzirom da datum kreiranja sadržaja igra važnu ulogu u određivanju tipa sortiranja, detekcija i normalizacija istog nije jednostavan zadatak. Za ovaj zadatak su korišćeni modeli mašinskog učenja, jer generisani datumi mogu biti u različitim formatima i na različitim jezicima. S druge strane, detekcija navigacionih putanja se postiže interpretacijom formata URL linkova i skeniranjem stranica na koje oni upućuju. Pokazano je da se korišćenjem predloženih metoda i tehnika, prilikom ciljanja strana sa najnovijim sadržajem, minimizuje broj preuzimanja duplikata sadržaja i maksimizuje iskorišćenost navigacione strukture i putanja trenutne forum tehnologije. Eksperimenti su sprovedeni na širokom spektru postojećih popularnih forumskih tehnologija kao i na individualnim stand-alone forumskih tehnologijama. SInFo je pokazao visoku preciznost i minimalan broj transfera duplikata sadržaja u svakom novom ciklusu pretraživanja. Većina duplikata na koje je predloženi pretraživač naišao je sa stranica koje su morale biti posetene kako bi se pravilno utvrdila navigaciona putanja ili pronašao odgovarajući URL. Dodatno, modeli mašinskog učenja, iako su kompleksni, postižu dobre performanse prilikom pretraživanja i imaju visoku preciznost u detekciji i normalizaciji datuma, dostižući F1-meru od 99%.'