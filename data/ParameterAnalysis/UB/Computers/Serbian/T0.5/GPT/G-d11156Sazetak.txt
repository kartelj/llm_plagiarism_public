Ova doktorska disertacija ima za cilj da istraži i objasni kako se može poboljšati proces donošenja odluka o izboru ekonomski najisplativijeg ponuđača u kontekstu javne e-nabavke. Izbor se vrši na osnovu unaprijed definisanih kriterijuma koje postavlja naručilac u postupku javne e-nabavke. U situacijama kada postoji manji broj ponuđača i kada su kriterijumi kvantitativni i međusobno uporedivi, izbor je jednostavan. Međutim, u stvarnom životu i praksi često se javlja veliki broj ponuđača, a izbor najisplativijeg se vrši na osnovu kvalitativnih i kvantitativnih kriterijuma. Centralna hipoteza koja se ispituje i potvrđuje u ovoj doktorskoj disertaciji jeste da se primenom metoda višekriterijumskog odlučivanja i teorije fazi skupova može poboljšati izbor ekonomski najisplativijeg ponuđača u postupku javne e-nabavke kada se koriste kvantitativni i kvalitativni kriterijumi. U ovakvom procesu izbora moguće je odrediti vrednosti pridruženih izlaznih promenjivih koje odgovaraju težinama kriterijuma koje pripadaju fazi skupu kroz proces defazifikacije, odnosno izborom jedne vrednosti izlazne promenjive uz kvantifikovanje iste. Disertacija takođe predstavlja sistem za podršku odlučivanja zasnovan na konceptu višekriterijumskog odlučivanja i teorije fazi skupova. Ovaj sistem je integralni deo web portala za javne e-nabavke koji omogućava uspostavljanje kolaborativnog radnog okruženja koje na efikasan način povezuje naručioce i ponuđače u jedinstveni, virtuelni radni prostor za e-nabavke.