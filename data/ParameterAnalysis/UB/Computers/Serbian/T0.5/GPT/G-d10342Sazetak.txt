'Znanjem vođene ekonomije karakteriše snažna zavisnost od prihvatanja i primene znanja radi poboljšanja konkurencije. U takvim okruženjima, velike količine relevantnog znanja se mogu naći kako unutar, tako i izvan samih organizacija. U dinamičnom okruženju, sposobnost organizacije da koristi tokove znanja za svoje potrebe utiče na postizanje konkurentske prednosti. Organizacije teže konstantnom obezbeđivanju novog znanja kako bi unapredile svoja trenutna poslovna rešenja, poboljšale proizvode, stvorile nove prilike za sticanje prednosti nad konkurencijom, ojačale svoje baze znanja i predvidjele budući razvoj tržišta. Ovi uslovi povećavaju značaj koncepta apsorpcionog kapaciteta, koji predstavlja sposobnost organizacije da stekne, asimiluje, prilagodi i iskoristi znanje. Iako postoji veliki broj studija koje se bave različitim aspektima apsorpcionog kapaciteta, istraživanje u ovom radu je usmereno na proučavanje odnosa između dimenzija i komponenti apsorpcionog kapaciteta, kao i na uticaj svake od njih na nivo apsorpcionog kapaciteta u organizacijama koje dolaze iz tehnološki i znanjem intenzivnih industrija. U tu svrhu, konstruisan je i primenjen model za evaluaciju apsorpcionog kapaciteta, koji prati tok znanja u organizaciji, od njegovog usvajanja do primene, zasnovan na različitim dimenzijama i komponentama apsorpcionog kapaciteta. Analizom rezultata dobijenih kroz primenu modela za evaluaciju kapaciteta apsorpcije znanja, ispitan je uticaj apsorpcionog kapaciteta na konkurentsku moć organizacije, što je i glavna hipoteza ovog doktorskog rada. Za potrebe istraživanja, primenjena je metodologija kvantitativnog i kvalitativnog istraživanja na osnovu upitnika. Prikupljeni podaci su analizirani pomoću modela za evaluaciju kapaciteta apsorpcije znanja koristeći diskriminacionu analizu kao statističku metodu. Rezultati istraživanja pokazuju da je moguće analizirati nivo kapaciteta apsorpcije koristeći indikatore u modelu, te da je dostupno, odnosno postojeće relevantno znanje ključni faktor kapaciteta apsorpcije. Korišćenjem Balanced Scorecard modela za određivanje indikatora konkurentske moći, utvrđen je uticaj apsorpcionog kapaciteta na konkurentnost organizacije. Takođe, na osnovu rezultata istraživanja, zaključuje se da je moguće upravljati faktorima apsorpcionog kapaciteta u datom okviru. Doprinos ovog istraživanja ogleda se u boljem razumevanju okvira apsorpcionog kapaciteta u sektorima koje karakteriše snažna zavisnost od prihvatanja i korišćenja znanja za dalji razvoj, što je od izuzetnog značaja za razvoj konkurencije u ekonomijama koje se baziraju na znanju, uključujući i Srbiju. Treba naglasiti da konstruisani model u ovom radu može pružiti podršku menadžmentu u pogledu razvoja organizacionog učenja, upravljanja znanjem i usmeravanja inovativnih napora u organizaciji.'