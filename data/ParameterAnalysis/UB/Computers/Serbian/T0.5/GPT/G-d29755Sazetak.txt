'U protekloj deceniji, oblast računarstva u klaudu doživela je značajan razvoj. U ovom radu su razmatrani različiti oblici klaud okruženja i servisa koji se u njima pružaju. Kroz njihovu upotrebu, identifikovani su brojni problemi koji predstavljaju izazove za korisnike. I pre nego što su klaud platforme postojale, administratori i korisnici relacionih baza podataka suočavali su se sa različitim problemima. Međutim, sa pojavom relacionih baza podataka kao platformi u klaud okruženju, ažuriranje softvera postalo je isključiva odgovornost servis provajdera. S druge strane, izazovi vezani za unapređivanje i optimizaciju relacionih baza podataka postali su još izraženiji zbog višeg nivoa apstrakcije koji klaud okruženje donosi i većeg broja baza koje je potrebno istovremeno održavati. U ovom radu predstavljen je sistem koji korisnicima olakšava razumevanje funkcionisanja relacione baze podataka i identifikaciju problema, na osnovu analize podataka prikupljenih u klaud okruženju. Nakon detaljnog istraživanja, predložen je i definisan sistem koji koristi dva tipa statističkih modela za obezbeđivanje sveobuhvatnosti i preciznosti. Takođe je definisan ekspertski sistem za donošenje odluka na osnovu podataka dobijenih od statističkih modela. Opisan je i dizajn infrastrukture zasnovane na mikroservisima. Pored toga, prikazan je i način organizovanja tima sa različitim odgovornostima. Sistem je implementiran na Microsoft-ovoj Azure platformi i detaljno testiran kroz realno radno opterećenje Azure SQL relacione baze podataka tokom šest meseci. Rezultati testiranja pokazali su značajno poboljšanje performansi izvršavanja upita, što su potvrdili i korisnici. Izvršena je i analiza podataka o unapređenju korišćenja relacionih baza podataka svih korisnika koji su se prijavili na ovaj sistem. Zaključak rada nudi smernice i mogućnosti za buduća istraživanja u ovoj oblasti.