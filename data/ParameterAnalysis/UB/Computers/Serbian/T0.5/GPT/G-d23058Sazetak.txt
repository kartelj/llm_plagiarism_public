'Fenomen emotivnog izražavanja kroz govor nije često bio predmet modelovanja u prethodnim istraživanjima prepoznavanja govornika. Glavni izazov u sistemima za prepoznavanje govornika predstavlja razlika u emotivnom stanju govornika tokom treniranja sistema i trenutka kada je potrebno prepoznati govornika. 
U našem radu, sprovedena je analiza algoritama za modeliranje i identifikaciju govornika, koja je obuhvatila sve do sada poznate metode. Eksperimentalno su testirane metoda standardnog modela Gausovih mešavina i tehnika i-vektora. Kroz variranje sadržaja govora za treniranje modela govornika u našim eksperimentima, gde je uključen i emotivan govor, pokazali smo da sistem postaje robusniji i ostvaruje bolje rezultate u prepoznavanju govornika, bilo na osnovu neutralnog ili emotivnog govora. Nakon toga, testirane su varijacije konfiguracije modela govornika u smislu modeliranja govornika sa više od jednog modela, na osnovu grupisanja emotivnog govora i kasnijeg prepoznavanja na osnovu ovako distribuiranog modela.
Na kraju, izvedena je varijacija strukture modela govornika. U našem radu, primenom subtractive klasterizacije, određen je broj komponenti Gausove mešavine govornika na osnovu uzoraka njegovog glasa, i to na automatski način. Teorijski je izvedena zavisnost parametra subtractive klasterizacije od broja vektora obučavajućeg uzorka, njihove dimenzionalnosti, kao i raspodele. Dobijeni rezultati pokazali su da se sa manjim brojem komponenti govornik može modelovati podjednako uspešno, što otvara prostor za dalja istraživanja mogućnosti primene subtractive klasterizacije za generisanje modela govornika.'