Poznato je da pristup pikselima u memoriji predstavlja usko grlo u performansama vektorskih procesora za digitalnu obradu slike i videa. Ova disertacija predstavlja novi koncept paralelnog memorijskog podsistema na čipu, koji uključuje nove funkcije i odgovarajuću arhitekturu, omogućavajući veću brzinu obrade i manju potrošnju energije u odnosu na najefikasnije postojeće podsisteme. 

U radu su prvo opisane nove funkcionalnosti paralelnog memorijskog podsistema, uključujući nove načine pristupa bloku i redu piksela, koji su bolje prilagođeni savremenim metodama obrade slike i videa nego funkcionalnosti postojećih podsistema. Primena ovih novih funkcionalnosti značajno smanjuje ukupan broj operacija čitanja i upisa u paralelnim memorijskim podsistemima, ubrzavajući primitivne operacije obrade koje su od interesa u ovom radu: estimacija kretanja sub-piksel uparivanjem blokova, interpolacija piksela u kompenzaciji kretanja i filtriranje u prostornom domenu primenom prozorskih funkcija. 

Osnovna ideja novih funkcionalnosti je da se iskoristi unapred poznato prostorno preklapanje blokova i redova piksela kojima se pristupa u memoriji i da se više operacija čitanja iz memorijskog podsistema spoji u jednu, tako što se u paraleli pročita nešto veći broj piksela nego kod postojećih paralelnih podsistema. 

Da bi se izbegla potreba za širom, a samim tim i skupljom putanjom podataka vektorskog procesora, predložene su nove operacije čitanja iz memorijskog podsistema koje dele taj veći broj piksela, pročitanih u paraleli, na više blokova ili redova širine postojeće putanje podataka, na način pogodan za dalju obradu. 

Pored ubrzanja obrade, primenom novih načina pristupa i novih operacija čitanja smanjuje se utrošena energija memorijskog podsistema za istu obradu, jer se smanjuje broj pristupa istim pikselima u podsistemu. 

Kao dokaz izvodljivosti novih ideja i u cilju kompletnosti predloženog rešenja, opisana je parametrizovana, skalabilna i ekonomična arhitektura koja realizuje nove i funkcionalnosti postojećih paralelnih memorijskih podsistema. 

Prednosti predloženog rešenja paralelnog memorijskog podsistema demonstrirane su analitički i eksperimentalno na primeru studije slučaja realizacije poznate 3DRS metode za estimaciju kretanja sub-piksel uparivanjem blokova. 

Realizovani estimator kretanja, zasnovan na predloženom paralelnom memorijskom podsistemu, može da obrađuje video rezolucije 3840∗2160 piksela brzinom od 60 frejmova u sekundi, radeći na taktu od 600 megaherca. 

U poređenju sa realizacijama zasnovanim na drugih šest podsistema, koji su u vreme ovog istraživanja bili na najvišem stepenu razvoja i istoj vektorskoj putanji podataka procesora, predloženo rešenje omogućava od 40 do 70 procenata veću brzinu obrade, trošeći pritom od 17 do 44 procenta manje energije, a uz slično zauzeće površine na čipu i isti broj pristupa memoriji van čipa. 

Zahvaljujući dokazanoj visokoj efikasnosti, predloženo rešenje paralelnog memorijskog podsistema primenjuje se u najsavremenijim Intelovim procesorima i sistemima na čipu za obradu slike i videa u mobilnim uređajima. Istovremeno, nastavljen je razvoj predloženog podsistema radi primene u narednim generacijama Intelovih procesora.