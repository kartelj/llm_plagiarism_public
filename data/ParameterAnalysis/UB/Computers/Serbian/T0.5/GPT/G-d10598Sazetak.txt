Proučavanjem literature utvrdili smo da postoji različitih perspektiva na koncept performansi. Ono što većinu pristupa povezuje jeste da su performanse relevantne radnje ili ponašanje za postizanje ciljeva organizacije koje se mogu kvantifikovati. Indikatori performansi su ključni alat menadžmenta kompanija, pomažući u usmeravanju menadžmenta ka najefikasnijim dugoročnim strategijama i efektivnom donošenju odluka na kratki rok. Finansijski indikatori se koriste za predviđanje budućeg poslovanja na osnovu trenutnih i prethodnih performansi. Finansijski indikatori su integralni deo indikatora performansi drugih poslovnih funkcija. Upravljanje performansama je vrhunski upravljački mehanizam koji integriše druge sisteme, stvarajući osnovu za adekvatno odlučivanje menadžmenta. Fokus ove disertacije je analiza potencijalne veze između finansijskih performansi i uspešnosti poslovanja organizacije. Uspešnost organizacija se određuje kroz jedan od univerzalno prihvaćenih pristupa. Na osnovu pregleda sekundarnih izvora i empirijskog istraživanja sprovedenog nad najuspešnijim kompanijama u poslednjih pet godina, potvrđena je osnovna hipoteza da postoji veza između uspešnosti poslovanja i indikatora finansijskih performansi. Rezultati analize pokazuju da kod određenih indikatora finansijskih performansi uspešnih kompanija postoje jasne akumulacije u određenim intervalima. Statistička obrada podataka je pokazala jasnu zavisnost između određenih indikatora finansijskih performansi i starosti, kao i delatnosti kompanije. Kao rezultat empirijskog istraživanja, utvrđeno je da postoji statistički značajna razlika u vrednostima određenih indikatora finansijskih performansi kod uspešnijih i manje uspešnih organizacija. Na osnovu rezultata analize podataka dobijenih istraživanjem, definisan je novi teorijski utemeljen koncept upravljanja zasnovan na indikatorima finansijskih performansi.