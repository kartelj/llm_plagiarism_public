'Savremeno poslovanje zahteva upravljanje vezama sa velikim brojem zainteresovanih strana. Održavanje dobrih odnosa sa njima je jedan od glavnih ciljeva biznisa, jer se stabilna poslovna mreža smatra izuzetno vrednim kapitalom firme. Komunikacija je integralni deo svakog odnosa, pa su tako strateške, odnosno korporativne komunikacije integralni deo upravljanja vezama između firme i zainteresovanih strana. One su usmerene na izgradnju i pozicioniranje korporativnog brenda, što je potvrđeno u disertaciji. Uloga korporativnih komunikacija u upravljanju odnosima je integracija i upravljanje svim komunikacijama unutar firme. Koncept korporativnog brenda je tema koja interesuje teoretičare i praktičare jer je dokazano da utiče na poslovne rezultate i smatra se važnim izvorom održive konkurentske prednosti firmi. Zbog toga se posmatra kao jedan od ključnih elemenata korporativne strategije. Pozicioniranje korporativnog brenda se u ovom kontekstu posmatra kao sveobuhvatni pristup firme u poređenju sa konkurencijom, odnosno kako zainteresovane strane vide firmu u odnosu na konkurenciju. Pregledom dostupne literature u oblasti pozicioniranja i primene na korporativni brend, u ovoj disertaciji su analizirane specifičnosti, vrste i okvir pozicioniranja korporativnog brenda. Nakon pregleda naučne i stručne literature i analize rezultata empirijskog istraživanja, postavljen je strateški okvir za upravljanje korporativnim komunikacijama u cilju pozicioniranja korporativnog brenda. Empirijskim istraživanjem je kreiran model pozicioniranja korporativnog brenda i utvrđena mera CBPS (Corporate Brand Positioning Score). Istraživanjem su utvrđeni i izmereni aspekti poslovanja koji utiču na pozicioniranje korporativnog brenda kod građana/poslovne javnosti, utvrđen je stepen uticaja pojedinih aspekata poslovanja na pozicioniranje korporativnog brenda i utvrđena je struktura modela i mera pozicioniranja korporativnog brenda kod građana/poslovne javnosti. Takođe, identifikovan je uticaj demografskih karakteristika građana, odnosno karakteristika poslovne javnosti, na intenzitet veze između percepcije pojedinih aspekata poslovanja i pozicioniranje korporativnog brenda. Istraživanjem je pokazano da percepcija svih definisanih komponenti: Percepcija pozicije, Stav o kompaniji, Društvena odgovornost, Menadžment, Kompanije/proizvodi, u većoj ili manjoj meri utiče na pozicioniranje korporativnog brenda kod građana Srbije. U modeliranju pozicioniranja korporativnog brenda i utvrđivanju mere CBPS za poslovnu javnost, korišćene su osobine korporativnog brenda, koje se zbog usaglašenosti terminologije sa prethodnim delom istraživanja nazivaju determinantama: Pouzdanost, Neutralnost, Efikasnost, Nezavisnost, Principijelnost, Dobar odnos zaposlenih, Društvena odgovornost, Razumevanje manjih kompanija, Profesionalizam, Kredibilitet. Negovanje identifikovanih karakteristika je važno sa aspekta pozicioniranja korporativnog brenda jer je utvrđeno da vrednosti determinanti utiču na formiranje vrednosti CBPS-a. Rezultati istraživanja ukazuju na aspekte poslovanja koji su važni za pozicioniranje korporativnog brenda kod građana i poslovne javnosti, te ukazuju na to na čemu je potrebno bazirati strategiju komunikacija sa pojedinim grupama zainteresovanih strana.'