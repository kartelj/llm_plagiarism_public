'Kontrola od strane menadžmenta se smatra ključnim sredstvom za vođenje organizacije, implementaciju korporativne strategije i poboljšanje poslovanja. Efektivnost kontrole u velikoj meri zavisi od informacija koje su dostupne donosiocima odluka, kako u pogledu prethodnih dostignuća, tako i u pogledu budućih projekcija pozicije i uspeha organizacije. Sistemi za merenje performansi se bave analizom prethodnih dostignuća i projektovanjem budućih. Stoga, razvoj novog ili primena već postojećeg sistema za merenje performansi, predstavlja osnovu za uspešan proces donošenja poslovnih odluka. Da bi zadovoljili informacione potrebe menadžmenta, menadžerski računovođe i stručnjaci iz različitih menadžerskih oblasti već više od 20 godina rade na kreiranju principa, koncepta, tehnika i procedura za razvoj sistema za merenje performansi. Pored konceptualnih i proceduralnih pitanja, dosadašnja istraživanja su se bavila i problemima razvoja specifičnih sistema za merenje performansi. Iako se o ovim temama već decenijama raspravlja, razvoj i upotreba sistema za merenje performansi i dalje su nedovoljno istraženi. U akademskoj i stručnoj literaturi, ova tema je i dalje relevantna i aktivno se raspravlja o optimalnosti sistema za merenje performansi. Cilj ove disertacije je izgradnja novog sistema za merenje poslovnih performansi. Posebni ciljevi su ispitivanje faktora koji utiču na izgradnju sistema - broj različitih performansi koje treba koristiti u sistemu i način na koji taj sistem treba koristiti. ii Miloš Milosavljević (2015). Integralni sistem upravljačkog računovodstva za merenje poslovnih performansi, doktorska disertacija. Beograd: Fakultet organizacionih nauka Osnovna teorija od koje se polazi u disertaciji je teorija kontingentnosti u upravljačkom računovodstvu. Na osnovu ove teorije je kreiran skup faktora koji određuju diverzitet mera i upotrebu samih sistema za merenje performansi. Nakon toga je analiziran uticaj sistema za merenje performansi na organizacionu (finansijsku i nefinansijsku) uspešnost. Za analizu uticaja ovih faktora na sistem su korišćeni primarni podaci dobijeni empirijskim istraživanjem. Prema autorovom saznanju, ovakvo istraživanje nikada prethodno nije sprovedeno u Srbiji. U međunarodnom kontekstu su sprovedena određena parcijalna testiranja uticaja kontingentnih faktora na sistem za merenje performansi, ali nikada celovito i u obliku predstavljenom u ovoj disertaciji. Rezultati istraživanja pokazuju da srpska preduzeća koriste relativno širok spektar mera performansi. Svi postavljeni kontingentni faktori u teorijskom modelu utiču na diverzitet i upotrebu mera performansi, ali sa različitim intenzitetom. Takođe, rezultati ukazuju da uravnotežena upotreba finansijskih i nefinansijskih indikatora značajno utiče na poslovni uspeh. Ovi rezultati mogu biti korisni drugim istraživačima koji se bave oblastima merenja performansi, menadžerske kontrole i upravljačkog računovodstva. Takođe, rezultati su višestruko korisni i praktičarima - konsultantima i menadžerima - prilikom izgradnje sistema za merenje performansi u konkretnim preduzećima.'