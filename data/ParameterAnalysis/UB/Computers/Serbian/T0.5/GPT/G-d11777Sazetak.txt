Podacište služi kao osnova za implementaciju sistema poslovne inteligencije, integraciju podataka i podršku poslovnim odlukama. Uglavnom se za podacišta gradi dimenzioni model koji omogućava bolju vizualizaciju podataka. Arhitektura podacišta podrazumeva definicije osnovnih elemenata podacišta i kako su ti elementi izgrađeni i povezani. Postoje dva dominantna pristupa arhitekturi podacišta danas. Jedan pristup, poznat kao CIF arhitektura, podržava Bill Inmon, koji veruje da podacište treba da bude normalizovano i da sadrži atomske podatke u trećoj normalnoj formi. Drugi pristup, poznat kao BUS arhitektura, podržava Ralph Kimbal, koji tvrdi da i samo podacište treba da ima višedimenzionalnu strukturu. Data Vault koncept podacišta koji je osmislio Daniel Linstedt, predstavlja detaljno orijentisani, istorijski praćen i jedinstveno povezani skup normalizovanih tabela koje podržavaju jedno ili više funkcionalnih oblasti poslovanja. To je hibridni pristup koji obuhvata najbolje karakteristike između 3. normalne forme (3NF) i zvezdane šeme. Data Vault koncept naglašava potrebu da se ostavi trag odakle i kada su podaci došli u bazu podataka, i omogućava laku promenu strukture podacišta u skladu sa promenama u poslovnom okruženju. Podacišta se izrađuju različitim metodološkim pristupima. Međutim, problem je što proces dizajniranja podacišta i izrade dimenzionog modela nije automatizovan. U disertaciji je analiziran problem dizajniranja podacišta na osnovu šire literature, i istražena je mogućnost automatizacije fizičkog projektovanja podacišta baziranog na Data Vault konceptu sa minimalnom interakcijom sa korisnikom. U radu je predstavljen osnovni algoritam za automatizaciju fizičkog projektovanja podacišta, baziranog na Data Vault konceptu, koji je zasnovan na modelu metapodataka transakcionih izvora podataka i modelu pravila. Algoritam za direktni pristup fizičkog projektovanja podacišta formalizuje, generalizuje i u velikoj meri automatizuje proces fizičkog projektovanja podacišta na osnovu fizičkog modela strukturiranih, polustrukturiranih i jednostavnijih nestrukturiranih izvora podataka. Relacioni model je zajednički faktor i za Data Vault implementaciju i za izvorne podatke, pa se svi tipovi prvo apstrahuju metamodelom. Naziv direktni pristup upravo znači da se u predloženom pristupu direktno dolazi do fizičkog modela Data Vaulta na osnovu fizičkog modela izvora podataka u relacionom obliku. Konceptualizacija metapodataka predstavljena je fizičkim modelom podataka koji se sa manjim izmenama može koristiti u projektovanju individualnih podacišta i predstavlja osnovni metodološki doprinos rada. Pored toga, rad pruža sveobuhvatan integrisan pristup automatizaciji projektovanja podacišta jer pored automatizacije projektovanja samog podacišta, pristup omogućava projektovanje data martova, i projektovanje ETL procesa (iz izvora u podacište, i iz podacišta u data martove). Na ovaj način dobijamo integraciju svih neophodnih aktivnosti koje su potrebne za realizaciju kompletnog podacišta. Na osnovu rezultata istraživanja u disertaciji napravljen je prototip aplikacije za podršku fizičkom projektovanju podacišta. Simulacija algoritma, uz podršku prototipa aplikacije izvedena je na stvarnom slučaju u oblasti zdravstva i zdravstvenog osiguranja i daje dobre rezultate.