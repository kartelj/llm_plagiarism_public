'Ova studija se bavi praćenjem aktivnosti studenata kroz identifikaciju oblika iz okruženja i njihovu prezentaciju putem tehnologije Interneta inteligentnih uređaja. Centralna hipoteza, koja je potvrđena tokom ove doktorske disertacije, jeste da upotrebom tehnologije Interneta inteligentnih uređaja u edukaciji može se unaprediti efikasnost nastave kroz implementaciju sistema za praćenje aktivnosti studenata, koji omogućava skoro trenutnu analizu parametara iz okruženja i prezentaciju obrađenih rezultata. Da bi se razumela potreba za ovom studijom i broj tehnika potrebnih za implementaciju ovih procesa, izvršen je pregled relevantnih istraživanja u oblasti računarskih i društvenih nauka. Pregled je uključivao upoređivanje i komparativnu analizu platformi pametnih učionica, koje su pre svega predviđene da budu platforme gde će se implementirati nova, sveobuhvatna računarska rešenja sposobna da identifikuju sociološke kontekste čim se pojave. Društvene nauke su od ključnog značaja za razumevanje pozadine procesa koji se klasifikuju i prate, te je pregled društvenih nauka, posebno socioloških signala, zaokružio pregled relevantnih bibliografskih izvora i pružio smernice za dalju potencijalnu realizaciju sistema za praćenje aktivnosti. Pregledom su identifikovani potencijalni parametri i algoritmi koji se mogu analizirati i koristiti za analizu, a zatim je predstavljena metodologija korišćena u istraživanju za sve faze studije. Pre definisanja algoritama koji se mogu koristiti i postavljanja arhitekture, objašnjeni su zahtevi sistema koji moraju biti ispunjeni kako bi se prepoznavanje oblika u učionici moglo efikasno obavljati. Prepoznavanje oblika se vrši metodom mašinskog učenja, za koju je preduslov postojanje klasifikatora baziranog na određenom setu podataka. Simulacija sistema je izvedena pre implementacije, koristeći set podataka koji nisu korišćeni u procesu treniranja. Tokom simulacije, sistem je pokazao prosečnu tačnost od 92.2%. Nakon simulacije, sistem je implementiran i performanse su evaluirane upoređivanjem anotatora u realnom vremenu (ocena studenata tokom predavanja) i ocene koje je sistem dao. Prosečna tačnost sistema evaluirana na ovaj način za tri grupe studenata bila je 81.9%. Sistem je implementiran u Matlab-u i sposoban je da izvuče parametre iz digitalnog signala koji se prikupljaju pomoću kamere i mikrofona. Iz slike se izvlači intenzitet pokreta studenata na osnovu razlika između frejmova, dok se iz zvuka izvlače sledeće karakteristike: glasovni segmenti, vreme govora, glasovna stopa, broj kratkih govornih segmenata, formantna frekvencija, pouzdanost formantne frekvencije, vrednost najvećeg autokorelacionog pika, lokacija najvećeg autokorelacionog pika, broj autokorelacionih pikova i govorna aktivnost. Vrednosti ovih parametara se zatim koriste kao ulaz za klasifikator koji se sastoji od seta podataka ekstraktovanih iz velikog broja snimljenih predavanja, tokom kojih su studenti ocenjivali kvalitet predavanja u realnom vremenu koristeći aplikaciju na mobilnom telefonu. Konačna evaluacija performansi sistema sprovedena nakon implementacije, gde je sistem korišćen za prepoznavanje parametara uživo na predavanjima, pokazala je da je sistem sa zadovoljavajućom tačnošću (81.9%) sposoban da prepozna zainteresovanost studenata.'