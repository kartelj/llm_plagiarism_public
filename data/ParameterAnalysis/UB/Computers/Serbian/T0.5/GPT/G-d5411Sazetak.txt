'Disertacija se fokusira na faze funkcionalne zavisnosti u relacionim bazama podataka. Cilj je analizirati prethodne rezultate u ovoj oblasti i razviti sopstveni algoritam za identifikaciju zavisnosti između atributa relacije, zasnovan na primeni fazi implikacija iz fazi logike. Iako analiza fazi funkcionalnih zavisnosti nije nova, dosadašnja literatura ne nudi algoritam za identifikaciju zavisnosti između atributa relacione šeme. Ova praznina motivisala je razvoj sopstvenog pristupa analizi funkcionalnih zavisnosti. Ovaj problem, iako nije nov, ima teorijski i praktični značaj. Stoga, istraživanje cilja na implementaciju logičkog modela baze podataka, koji podržava očekivane rezultate istraživanja i povezuje se sa drugim oblastima, kao što su geografski informacioni sistemi, rudarenje podataka, ekstrakcija informacija, smanjenje redundancije, estimacija nepoznatih vrednosti atributa i druge. Pretpostavljeno je da teorija fazi skupova i određeni deo fazi logike predstavljaju odgovarajuće rešenje kada dizajneri informacionih sistema ne mogu jasno da definišu zavisnost između podataka i atributa relacije. U oblasti veštačke inteligencije, fazi skupovi i fazi logika se proučavaju u kontekstu dizajna fazi relacionih baza podataka, kao deo inteligentnih sistema, jer oni predstavljaju snažan alat za manipulaciju sa nepreciznim i neodređenim informacijama. Identifikacija potencijalnih zavisnosti između atributa posmatrane fazi relacije zapravo predstavlja otkrivanje skrivenih i korisnih znanja koja se mogu koristiti za donošenje poslovnih i upravljačkih odluka. U disertaciji je predstavljena nova tehnika koja identifikuje postojanje zavisnosti između atributa na nivou podrelacije (parova n-torki) primenom različitih fazi implikacija. Za potrebe demonstracije predložene metodologije i verifikacije rezultata istraživanja, izvršen je eksperiment nad realnim podacima u fazi modelu baze podataka na bazi relacije bliskosti i fazi modelu na bazi mogućnosti distribucije. Da bismo identifikovali fazi funkcionalne zavisnosti u odgovarajućem fazi modelu, potrebno je pripremiti podatke za analizu, pronaći podrelacije (parove n-torki) na posmatranim atributima u kojima se potencijalno kriju fazi funkcionalne zavisnosti, pridružiti fazi funkcionalnim zavisnostima odgovarajuće fazi implikacije i interpretirati rezultate istraživanja da bismo dobili konačan skup fazi zavisnosti. U radu predlažemo i pokazujemo da je moguće povećati efikasnost algoritma i smanjiti broj prolaza kroz petlju. Takođe, želimo naglasiti da priroda posmatranog problema određuje efikasnost algoritma. Postoje baze podataka u kojima kompresija nije potrebna. Sa druge strane, kada govorimo o bazama sa velikom količinom podataka i zapisa koristimo različite tehnike kompresije i redukcije zapisa u bazi kao što su fazifikacija, klasterovanje, granulacija, predstavljanje većeg broja sličnih n-torki reprezentom itd. Generalno, naše istraživanje pokazuje kako da dobijemo inteligentne informacije iz fazi relacionih baza podataka. Da bismo došli do mogućih relacija između atributa fazi relacije najpre je neophodno pripremiti podatke za analizu odnosno krierati tabelu sa parovima n-torki i vrednostima usaglašenosti na svim atributima originalne relacije. U drugom koraku pronalazimo podrelacije u kojima su zadovoljeni kriterijumi za postojanje fazi funkcionalnih zavisnosti. U trećem koraku fazi funkcionalnim zavisnostima pridružujemo odgovarajuće fazi implikacije. Konačno, mi interpetiramo rezultate iz prethodnih koraka kako bismo dobili finalni skup fazi funkcionalnih zavisnosti. Najvažniji doprinos ove doktorske disertacije predstavlja karakterizacija teorije fazi skupova i fazi implikacija u kontekstu izgradnje alata i algoritma koji omogućava identifikaciju odnosa između atributa u posmatranim relacionim šemama. Treba napomenuti da ovaj rad predstavlja empirijsku studiju i ''prof-of-concept'' i da nije razvijen komercijalni softver. Nadalje, mi smo diskutovali neke praktične slučajeve u kojima ova metodologija može biti veoma korisna. Eksperimantalni rezultati verifikuju rezultate istraživanja. Buduće istraživanje podrazumeva primenu predstavljene metodologije u različitim scenarijima, kao što su: procena nedostajućih vrednosti, text mining, ektrakcija zavisnosti iz praktičnih baza znanja itd.'