'Digitalna slika i njen proces kompresije i kodiranja su usmereni na smanjenje memorije potrebne za prikazivanje, skladištenje i prenos slike. Upotrebom tehnika kompresije dolazi do značajnih ušteda. Efikasni algoritmi i arhitekture za kompresiju i dekompresiju su ključni za aplikacije koje zahtevaju performanse u realnom vremenu. Postojeći metodi za kompresiju digitalnih slika sa visokim nivoom kompresije su dugotrajni i zahtevaju kompleksne procesore i veliku memoriju visokog protoka, što povećava potrošnju. I vreme obrade i memorija potrebna za postojeće metode kompresije slike sa gubicima se povećavaju sa nivoom kompresije. U ovoj doktorskoj disertaciji, fokus je bio na rešavanju problema hardverske implementacije kodeka koji bi smanjio potrebne memoriske resurse, bio brz i imao visok nivo kompresije. Upotrebom kombinovanih naučnih metoda, ovo je postignuto. Smanjenje potrebne memorije je postignuto korišćenjem optimizovanih nestacionarnih filtera i novog algoritma dvodimenzionalne podopsežne transformacije, kao i jednoprohodnom realizacijom procenjivača verovatnoća. Brzina je postignuta korišćenjem jednoprohodnog algoritma za procenu verovatnoća i izbegavanjem podele ulazne slike na blokove. Visok nivo kompresije je postignut kombinacijom podopsežnog transformatora, kvantizera, jednoprohodnog procenjivača verovatnoća i entropijskog enkodera. Hardverska implementacija iz ove disertacije je verifikovana u aplikaciji sistema za kompresiju slike sa mrežnim interfejsom, gde je pokazano da je moguće smestiti celokupni enkoder slike u boji u jedno programabilno logičko kolo nižeg cenovnog razreda, bez potrebe za spoljašnjom memorijom.'