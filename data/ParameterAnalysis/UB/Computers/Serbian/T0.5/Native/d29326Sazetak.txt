Razvoj savremenih mrežnih okruženja se zasniva na primeni različitih tehnologija, povezivanju sa drugim tehnološki drugačijim konceptima i obezbeđivanju njihove interoperabilnosti. Tako složeno mrežno okruženje je neprekidno izloženo različitim izazovima, pri čemu je obezbeđivanje sigurnosti servisa i podataka jedan od najvažnijih zadataka. Novi zahtevi za sisteme zaštite se zasnivaju na potrebi za efikasnim praćenjem i razumevanju karakteristika mrežnog saobraćaja, a uslovljeni su stalnim porastom broja korisnika i razvojem novih aplikacija. Razvoj rešenja u oblasti detekcije anomalija i napada je postao svojevrsni imperativ, imajući u vidu da se paralelno odvija intenzivni razvoj u oblasti sajber napada. Osim toga, promene mrežnog saobraćaja su postale sve dinamičnije, a kao poseban problem se izdvaja velika heterogenost primenjenih tehnologija i korisničkih uređaja. Iako dostupna literatura prepoznaje veliki broj radova koji se bave analizom tokova mrežnog saobraćaja za potrebe praćenja performansi i sigurnosnih aspekata mreža, mali je broj istraživanja koja se zasnivaju na procedurama generisanja i analize profila ponašanja mrežnog saobraćaja, odnosno specifičnih komunikacionih obrazaca. U tom smislu, analiza ponašanja mreže se u sve većoj meri oslanja na razumevanje normalnih ili prihvatljivih obrazaca ponašanja na osnovu kojih je moguće efikasno otkrivanje obrazaca anomalija. Za razliku od sistema za otkrivanje napada koji se zasnivaju na analizi sadržaja svakog pojedinačnog paketa (signature-based), ovaj pristup je izuzetno koristan za identifikaciju nepoznatih pretnji, napada nultog dana, sumnjivog ponašanja i za sveopšte poboljšavanje performansi mrežnih okruženja. U ovoj doktorskoj disertaciji predložena je nova metoda detekcije napada i anomalija u mrežnom okruženju koja je zasnovana na profilisanju mrežnog saobraćaja. Predložena metoda koristi samo IP (Internet Protocol) adrese i brojeve portova koji se prikupljaju primenom NetFlow protokola. Predloženo rešenje vrši specifičnu predobradu tokova mrežnog saobraćaja primenom proračuna entropije, primenjujući je nad određenim atributima (odlikama) instanci tokova mrežnog saobraćaja. Zatim se agregacijom izračunavaju dodatni atributi koji odražavaju komunikacionu aktivnost učesnika u posmatranom vremenskom intervalu, odnosno epohi. Daljom transformacijom generisanih atributa formiraju se karakteristični potpisi kojima se opisuju profili mrežnog saobraćaja. Metoda dalje podrazumeva grupisanje instanci mrežnog saobraćaja u skladu sa definisanim profilima, nad kojima se primenjuje unapređeni algoritam hijerarhijskog aglomerativnog klasterovanja (Hierarchical Agglomerative Clustering, HAC). Disertacija sveobuhvatno sagledava problem detekcije i identifikacije anomalija i napada u savremenim mrežnim okruženjima, pri čemu je primenjen sistematski pristup rešavanju problema. Postupak polazi od osnovnih hipoteza, obavlja se analiza karakteristika tokova mrežnog saobraćaja, a zatim je predloženo novo rešenje koje se zasniva na kombinovanoj primeni različitih tehnika. Primenjene tehnike obuhvataju tehnike za predobradu tokova mrežnog saobraćaja, metode za izračunavanje entropije atributa podataka i tehnike za njihovu agregaciju. Na osnovu tako dobijenih podataka se formiraju specifični potpisi profila mrežnog saobraćaja i primenjuje se modifikovani HAC algoritam klasterovanja. Osnovna ideja je da se omogući brza i efikasna obrada podataka koji potiču iz realnih mrežnih okruženja, pri čemu je predviđen rad sa neobeleženim podacima, nepotpunim podacima i podacima koji imaju različite dužine tokova. Predloženo rešenje se zasniva na tome da svaki tok podataka ima određeni broj informacionih i volumetrijskih atributa, dok se primenom posebnih tehnika agregacije generišu dodatni atributi ponašanja. Za svaki od njih se u procesu predobrade podataka primenjuju tehnike agregacije slično kao kod proračuna entropije, a zatim se obrađeni atributi tumače kao poseban potpis toka komunikacije. Jedan od ciljeva istraživanja predstavljenog u disertaciji je pronalaženje metode kojom bi se obezbedilo unapređivanje entropijski zasnovanog rešenja detekcije Detekcija napada u računarskim mrežama zasnovana na analizi strukture saobraćaja primenom kombinovanih algoritama mašinskog učenja vi Sažetak napada primenom algoritama mašinskog učenja (machine learning, ML), pri čemu su obuhvaćena dva nova pristupa. Prvi pristup se zasniva na primeni Expectation-Maximization (EM) algoritma nenadgledanog mašinskog učenja za analizu promene vrednosti entropija. Kroz eksperimentalno dobijene rezultate je ukazano na izvesna poboljšanja kojima ovaj algoritam doprinosi u procesu detekcije napada i anomalija. Za razliku od klasičnog pristupa analizi promene entropija, kao što su metode kliznih vremenskih prozora (moving window) i eksponencijalni pokretni prosek (Exponential Moving Average, EMA), primenom EM algoritma su se izdvojila sva veća odstupanja od normalnog saobraćaja. Takođe, EM algoritam ima viši stepen nezavisnosti od vrednosti parametra k. Multiplikativni parametar k se u entropijskoj metodi koristi za fino podešavanje margina detekcije. Zahvaljujući ovoj osobini EM algoritam ne generiše lažne alarme (False Positive, FP), koje su inače jedna od slabih tačaka kod primene entropijskih metoda. Rezultati ukazuju na poboljšanja koja je unela primena EM algoritma, pri čemu je u velikom broju slučajeva EM algoritam generisao veći broj klastera i u njima tačno rasporedio instance podataka, sve vreme uzimajući u obzir intenzitet i vreme pojavljivanja napada. Drugi pristup predstavlja najznačajniji doprinos disertacije, a odnosi se na profilisanje, klasifikaciju i detekciju anomalija na nivou pojedinačnih tokova mrežnih podataka, primenom modifikovanog HAC algoritma. Specifičnom obradom podataka je generisan skup relevantnih atributa ponašanja (behavior features) koji se koriste i pri primeni entropijskih pristupa. Atributi se zatim dodeljuju svakoj instanci toka mrežnog saobraćaja kako bi ih dalje koristio algoritam mašinskog učenja. Zatim se primenjuje posebna obrada podataka koja podrazumeva diskretizaciju vrednosti tako dobijenih novih atributa. Vrednosti atributa se diskretizuju u vrednosti iz skupa {0, 1, 2} kojima se označavaju niska (Low), srednja (Medium) i visoka (High) vrednost atributa, respektivno. Ovakva markacija se dalje koristi kao karakterističan potpis komunikacionih aktivnosti, odnosno koristi se kao metod profilisanja najčešćih potpisa u okviru realnog saobraćaja kao i potpisa tipičnih anomalija. Profilisanje se obavlja primenom modifikovanog HAC uz definisanje odgovarajuće funkcije rastojanja. Opisana metoda omogućava profilisanje svake mrežne komunikacije uz pridruživanje odgovarajućim klasterima normalnog saobraćaja ili anomalija, što osim profilisanja može da služi i za detekciju i identifikaciju anomalija. Preciznost detekcije i identifikacije anomalija je obezbeđena korišćenjem skupa komunikacionih potpisa koji se odnose na opšte modele anomalija i služe kao referentne tačke u procesu klasterovanja. Tokovi koji su blisko grupisani sa ovim tačkama se smatraju odgovarajućom anomalijom. Na osnovu uvida u dostupnu naučnu literaturu, predloženo rešenje predstavlja nov i originalan metod profilisanja i detekcije anomalija mrežnog saobraćaja. Sveobuhvatnom eksperimentalnom analizom predloženog rešenja za različite scenarije primene dobijen je skup rezultata koji ukazuju na visok stepen efikasnosti i praktične primenljivosti rešenja u realnim mrežnim uslovima.