Ova disertacija u prvom delu analizira protokole rutiranja u topologijama data
centara. Posebna pažnja je posvećena dvofaznim protokolima rutiranja koji u pravilnim
topologijama data centara sa velikim brojem alternativnih putanja omogućavaju
izbegavanje zagušenja u mreži. U disertaciji je predložen novi algoritam za
optimizovano dvofazno balansiranje, LB-ECR, koji omogućava bolje iskorišćenje
komunikacionih mreža data centra. Korišćenjem metoda linearnog programiranja LB-
ECR maksimizuje protok bez gubitaka za date saobraćajne zahteve svičeva. LB-ECR se
oslanja na ECMP rutiranje koje je uobičajeno u data centrima jer koristi alternativne
putanje iste cene. Dvofazno balansiranje omogućava pojednostavljenje linearnog
modela eliminacijom saobraćajnih tokova i smanjuje mogućnost zagušenja
raspoređivanjem saobraćaja po manje iskorišćenim linkovima mreže. Pojednostavljenje
linearnog modela omogućava njegovo rešavanje za mreže velikih data centara.
Disertacija sadrži pregled topologija i načina rutiranja u data centrima i rezultate
poređenja različitih algoritama rutiranja u tipičnim topologijama data centara.
Pored optimizacije rutiranja, disertacija razmatra algoritme ažuriranja lukap
tabela rutera. Drugi deo disertacije sadrži pregled lukap algoritama i algoritama
ažuriranja, i ispitivane su performanse ažuriranja dva napredna lukap algoritma.
Izvedene su formule za proračun najgoreg slučaja zauzeća memorija lukap bloka, dok
rezultati simulacije pokazuju zauzeće memorije za tipične tabele rutiranja. Prikazani su i
rezultati broja pristupa memorijama lukap bloka u toku ažuriranja, kao i kompleksnost
algoritama ažuriranja i vreme izvršavanja za tipične tabele rutiranja.
Treći deo disertacije obuhvata opis implementacija algoritama rutiranja sa
balansiranjem i algoritama ažuriranja lukap tabela, kao i načina integracije ovih
implementacija u okviru rutera.