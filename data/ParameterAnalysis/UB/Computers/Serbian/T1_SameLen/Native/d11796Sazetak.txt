Bežične senzorske mreže predstavljaju sisteme koji se sastoje iz većeg broja 
računarskih uređaja malih dimenzija, koji su opremljeni izvesnim brojem senzora za 
prikupljanje podataka iz okruženje i koji su sposobni da komuniciraju pomoću radio 
veze. Bežične senzorkse mreže mogu biti izvor velikih količina podataka, pa su 
pogodne za upotrebu sa tehnikama mašinskog učenja. Cilj ovog rada je 
prilagođavanje odabranih algoritama mašinskog učenja, tako da se izračunavanja 
izvršavaju distribuirano, na samim uređajima koji sačinjavaju senzorsku mrežu. 
 
Kroz analizu problema, dobijena su tri osnovna zahteva koje algoritam 
distribuiranog mašinskog učenja treba da zadovolji pri radu u bežičnoj senzorskoj 
mreži. Prvo, neophodno je minimizovati kominikaciju između čvorova u mreži, 
pošto se prilikom komunikacije troši znatna količina energije. Drugo, potrebno je da 
su rezultati rada algoritma precizni. Treće, potrbeno je, u što većoj meri, izbeći 
upotrebu centralizovanih računarski resursa, koji su izvan bežične senzorske mreže. 
 
Centralni doprinos ovog rada predstavljaju dva algoritma distribuiranog mašinksog 
učenja koji su prilagođeni upotrebi u bežičnim senzorskim mrežama. Prvi algoritam 
je klasifikacioni sistem kod kojega se klasifikacija vrši na dva nivoa. Prvo se na 
samim čvorovima, primenom proizvoljnog (dat je primer sa stabilma odlučivanja) 
klasifikatora donosi lokalna odluka. Potom se odluka na nivou mreže donosi 
težinskom većinskom logikom na osnovu svih lokalnih odluka. Pokazuje se da 
upotrebom Kapa statiske moguće ostvariti visok nivo tačnosti pri radu ovog 
algoritma. 
 
Drugi predstavljeni algoritam je algoritam za grupisanje podataka, na osnovu 
Kohonenovih neuralnih mreža. Arhitektura predložene mreže je prilagođena 
podacima koji se dobijaju sa senzora u bežičnim senzorksim mrežama. Takvi podaci 
sadrže u sebi dve informacije, gde se neki događaj desio i tip događaja desio. Na 
osnovu ovog zapažanja konstruisana je Kohonenova neuralna mreža sa dva sloja, 
prvi koji služi da odredi lokaciju dogadjaja i drugi koji služi da odredi njegov tip. 
 
Oba algoritma su ispitana matematičkom analizom i pokazano je da nude značajne 
mogućnosti za energetsku uštedu pri radu. Tačnost algoritama je analizirana 
primenom računarskih simulacija. Zaključuje se da opisani algoritmi mogu imati 
praktičnu primenu, te da tehnike distribuiranog mašinskog učenja predstavljaju 
moguće rešenja za održiv razvoj velikih senzorskih mreža. 