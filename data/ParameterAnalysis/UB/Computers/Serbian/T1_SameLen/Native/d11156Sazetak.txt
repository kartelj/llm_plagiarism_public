Cilj ove doktorske disertacije jeste da ukaže i objasni mogućnosti unapređenja donošenja odluke o izboru ekonomski najprihvatljivijeg ponuđača u procesu javne e-nabavke. Ovaj izbor se vrši na osnovu unapred određenih kriterijuma koje definiše naručilac u javnoj e- nabavci. Isti je jednostavan u situacijama kada u javnoj e-nabavci postoji manji broj ponuđača i kada su utvrđeni kvantitativni kriterijumi koji se mogu međusobno upoređivati. Međutim, realan život i praksa nameću situacije u kojima se nalazi veliki broj ponuđača, a izbor najprihvatljivijeg između njih vrši se na osnovu kvalitativnih i kvantitativnih kriterijuma. Glavna hipoteza od koje se polazi i koja je dokazana u okviru doktorske disertacije je da se primenom metoda višekriterijumskog odlučivanja i teorije fazi skupova može unaprediti izbor ekonomski najprihvatljivijeg ponuđača u procesu javne e-nabavke kada se za izbor istovremeno koriste kvantitativni i kvalitativni kriterijumi. U ovakvoj vrsti izbora moguće je izvršiti određivanje vrednosti pridruženih izlaznih promenjivih koje odgovaraju težinama kriterijuma koje pripadaju fazi skupu putem defazifikacije, odnosno izbora jedne vrednosti izlazne promenjive uz kvantifikovanje iste. Istovremeno, u disertaciji je predstavljen sistem za podršku odlučivanju zasnovan na konceptu višekriterijumskog odlučivanja i teorije fazi skupova. Ovaj sistem je sastavni deo web portala za javne e-nabavke koji omogućava uspostavljanje kolaborativnog radnog okruženja koje smisleno povezuje naručioce i ponuđače u jedinstveni, virtuelni radni prostor za e-nabavke.