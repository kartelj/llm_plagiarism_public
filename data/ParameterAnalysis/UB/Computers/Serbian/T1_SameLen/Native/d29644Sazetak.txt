Predmet istraživanja disertacije su on-line frontier-based strategije za pretragu okruženja, kod kojih je primenjen D* Lite algoritam za planiranje putanje robota i koje za izbor sledeće pozicije koriste metode višekriterijumskog odlučivanja (VKO). Kao kriterijumi za izbor sledeće pozicije iz skupa kandidata koriste se: dužina putanje do kandidata, informativni potencijal kandidata i udaljenost kandidata od bazne stanice. Za meru efikasnosti pretrage primenjen je prosečan pređeni put robota u odnosu na više startnih pozicija za potrebe realizacije pretrage 90% okruženja. Simulacijama u Matlabu, dokazano je da u definisanim uslovima TOPSIS obezbeđuje efikasniju pretragu kompleksnih okruženja u odnosu na druge dve analizirane metode VKO (SAW i COPRAS), kao i u odnosu na 4 klasične strategije iz literature. Ovo se objašnjava time da TOPSIS pri odabiru alternative maksimizuje Euklidovu udaljenost od hipotetički najlošijeg rešenja, čime se minimizuje rizik u odlučivanju koji je izražen kod kompleksnih okruženja. Ključni rezultati su verifikovani u Gazebo 3D simulatoru, koristeći Robot Operating System. U disertaciji se, takođe, predlažu 2 pristupa za unapređenje planiranja putanje robota u misijama traganja i spasavanja. Prvi pristup je primena D* Lite algoritma u kombinaciji sa fazi logikom. Fazi logika se koristi za definisanje težina ćelija mape namenjene za planiranje putanja robota, kako one ne bi imale binarne vrednosti. Time je postignuto da pretraga okruženja pokriva objekte prema prioritetu, kao i da roboti za mapiranje pri kretanju ne ometaju druge robote. Drugi pristup je primena D* Lite algoritma u kombinaciji sa on-line učenjem. Ovim je skraćen pređeni put robota za mapiranje i minimizovana su njegova rizična kretanja, jer se manevar u cilju izbegavanja prepreka izvodi pre potencijalnog susreta.