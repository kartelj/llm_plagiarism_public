'Mesh bežične mreže, poznate kao WMN (Wireless Mesh Network), predstavljaju savremene trendove u domenu bežične komunikacije. Ove mreže obezbeđuju superiornost u fleksibilnosti, pouzdanosti i performansama u odnosu na standardne bežične lokalne mreže. S obzirom na sve veće zahteve korisnika za brzim i efikasnim prenosom informacija, kao i prenosom multimedijalnih (audio i video) sadržaja, povećanje kapaciteta protoka kroz uvođenje višekanalnih multifejsnih WMN – MCMI (Multi Channel Multi Interface), uz istovremeno održavanje visokog nivoa kvaliteta servisa, QoS (Quality of Service), predstavlja primarne izazove u dizajniranju WMN. Kako bi se postigle najbolje performanse mreže, neophodno je definisati protokole i metrike rutiranja, koje određuju najefikasniji put između izvora i odredišta. S obzirom da dinamičnost signala u WMN-u, posebno u složenim okruženjima (s gledišta radio frekvencija), kao što su zatvorene strukture, čini bitnu karakteristiku ovih mreža, doktorska disertacija predstavlja definisane metrike rutiranja koje su u mogućnosti da prate brze promene propagacijskih uslova na svakom individualnom linku unutar mreže. Predložene su tri nove metrike: powerETX (Expected Transmission Count), powerWCETT (Weighted Cumulative Expected Transmission Time) i powerMIC (Metric of Interference and Channel-switching), koje uključuju parametar koji zavisi od nivoa jačine signala na prijemu, osim parametara definisanih u okviru postojećih metrika ETX, WCETT i MIC. Nove metrike omogućavaju veći kapacitet korisničkih podataka i smanjenje kašnjenja od početka do kraja u poređenju sa trenutno postojećim, a njihova praktična primena je moguća bez dodatnih hardverskih investicija i uz minimalne softverske modifikacije. S obzirom da aktuelni algoritmi za dodelu kanala ne uključuju podršku QoS-a u MCMI-WMN, a prenos multimedijalnih sadržaja se odvija uz neprihvatljivo vreme kašnjenja, predložen je novi protokol za sloj linkova, QoS-HMCP (QoS-Hybrid Multi Channel Protocol), koji uvodi podršku QoS-a kroz EDCA (Enhanced Distributed Channel Access) pristupni mehanizam, i koristi dobre karakteristike hibridnog algoritma za dodelu kanala definisane HMCP protokolom za sloj linkova. Predložene su četiri verzije QoS-HMCP protokola koji uzimaju u obzir različite kriterijume za promenu kanala i više procedura za nadmetanje za resurse. Rezultati poređenja verzija predloženog protokola sa originalnim HMCP protokolom u smislu kapaciteta protoka i vremena kašnjenja unutar mreže, dokazali su opravdanost uvođenja podrške QoS-a u MCMI mreže. Takođe, na osnovu komparacije predloženih verzija protokola, doneti su zaključci koji verzija QoS- HMCP protokola pruža najbolje rezultate (najveći protok i najmanje vreme kašnjenja), za koje vrste saobraćaja i pod kojim mrežnim uslovima. Pored toga, doprinos disertacije je i detaljni i sistematski pregled postojećih protokola rutiranja, strategija za dodelu kanala i metrika rutiranja za višekanalne multifejsne WMN.'