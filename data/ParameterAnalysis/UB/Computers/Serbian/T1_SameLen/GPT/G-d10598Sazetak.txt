'Proverom stručnih radova ustanovljeno je da postoji različitih shvatanja pojma performansi. Jedina stvar na kojoj se većina pristupa slaže da je performansa ponašanje ili akcija relevantna za postizanje ciljeva organizacije koje se mogu izmeriti. Indikatori performansi su glavni alat upravljanja za menadžere kompanija i pomažu u usmeravanju menadžmenta ka najkorisnijim dugoročnim strategijama, kao i prema efektivnom kratkoročnom odlučivanju. Finansijski indikatori se koriste za predviđanje budućnosti poslovanja na osnovu trenutnih i ranijih performansi. Finansijski indikatori su integralni deo indikatora performansi drugih poslovnih funkcija. Upravljanje performansama je ključni upravljački mehanizam višeg reda koji povezuje ostale sisteme stvarajući osnovu za pravilno menadžersko odlučivanje. Teme istraživanja ove disertacije su analiza moguće veze između finansijskih performansi i poslovne uspešnosti organizacije. Uspešnost organizacija se određuje prema jednom od opšteprihvaćenih pristupa. Na osnovu pregleda sekundarnih izvora i empirijskog istraživanja sprovedenog na najuspešnijim kompanijama u trajanju od pet godina, potvrđena je osnovna hipoteza da postoji veza između poslovne uspešnosti i indikatora finansijskih performansi. Rezultati analize pokazuju da kod pojedinih indikatora finansijskih performansi uspešnih kompanija postoje jasna nakupljanja u određenim intervalima. Statistička analiza podataka je pokazala jasnu korelaciju i između pojedinih indikatora finansijskih performansi i starosti, kao i delatnosti kompanije. Kao rezultat empirijskog istraživanja utvrđeno je i da postoji statistički značajna razlika vrednosti pojedinih pokazatelja finansijskih performansi kod uspešnijih i manje uspešnih organizacija. Na osnovu rezultata analize podataka dobijenih istraživanjem definisan je novi teoretski koncept upravljanja zasnovan na indikatorima finansijskih performansi.'