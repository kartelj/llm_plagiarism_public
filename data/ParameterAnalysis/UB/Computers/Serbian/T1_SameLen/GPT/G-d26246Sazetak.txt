Biometrijske tehnologije su danas sve zastupljenije u društvu, postajući neizostavan deo naše svakodnevice. Implementacija biometrijske autentikacije podrazumeva različite sistemske zahteve i ograničenja, koji zavise od specifične situacije u kojoj se sistem koristi. Za izbor odgovarajućeg biometrijskog moda i algoritama za rad sa njim, potrebno je izvršiti odgovarajuću evaluaciju performansi biometrijskog sistema. Međutim, evaluacija nije uvek jednostavna, naročito kod unimodalnih i multimodalnih biometrijskih sistema. Čak i ako su dostupne javne baze biometrijskih podataka za evaluaciju određenih algoritama, potrebno je prilagoditi rad sistema test protokolu koji određena baza definiše. U slučaju multimodalnog pristupa, evaluacija postaje još kompleksnija zbog korišćenja različitih algoritama za fuziju informacija. Kako u dostupnoj literaturi nije pronađen detaljan opis modela evaluacije multimodalnih biometrijskih sistema, u ovom je doktoratu definisan složeni model za evaluaciju takvih sistema, koristeći MDA (Model Driven Architecture) paradigmu. Kroz ovaj kompleksan model predstavljen je metamodel za evaluaciju multimodalnih biometrijskih sistema, koji predstavlja svojevrsnu ontologiju termina važnih za ovaj domen. Korišćenjem ovog metamodela, moguće je kreirati modele za evaluaciju različitih biometrijskih sistema. Na osnovu ovog metamodela kreiran je prototip za procenu multimodalnih biometrijskih sistema. Pomoću ovog okvira evaluacije moguće je proceniti performanse multimodalnog biometrijskog sistema u različitim situacijama. Eksperimentalni rezultati evaluacije na odgovarajućoj bazi i algoritmima pokazuju da korišćenje okvira smanjuje vreme potrebno za evaluaciju za četiri puta. Takođe, razvijena je nova metoda za analitičko određivanje osetljivosti pragova u skladu sa određenim sistemskim parametrima. Konačno, prikazano je kako primena ovog okvira može unaprediti proces obrazovanja inženjera u oblasti biometrije, na primeru alata koji koristi neke funkcionalnosti okvira.