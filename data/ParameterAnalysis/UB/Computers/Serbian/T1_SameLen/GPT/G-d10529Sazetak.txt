'Ključni element napretka ljudskih potencijala je obrazovanje, precizno savremeno obrazovanje koje pojedincu i preduzeću omogućava da ostanu konkurentni na tržištu. Znanja se stiču kako u toku formalnog edukativnog procesa, tako i kroz neformalno učenje, u školama i na fakultetima, a kasnije i u kompanijama, i to u tradicionalnom i digitalnom okruženju. Veliki deo pažnje u savremenoj nauci je posvećen e-učenju i e-obrazovanju kroz primenu modernih informaciono-komunikacionih tehnologija. U ovom istraživanju su proučavane neformalne metode e-učenja kroz primenu Veb 2.0 alata, kao i mogućnosti i koristi njihove integracije u formalne obrazovne procese. Iako su dobro poznati metodi i oblici e-učenja, potrebno je još primene, posebno u našim uslovima. U ovom radu je istražen uticaj korišćenja neformalnih oblika e-učenja putem Veb 2.0 alata (e-učenja 2.0) na stimulisanje potencijala ljudskih resursa. Jedan od načina za struktuiranje neformalnog e-učenja 2.0 je razmatrana upotreba koncepta kreiranja ličnog učenog okruženja u kome student sam određuje svoje učenje i uključuje upravo neformalno učenje. U tom smislu, razmatrane su i promene u pedagogiji koje se ogledaju u tome što se sa okruženja koje kontroliše nastavnik, predviđenog i didaktičkog režima, prelazi na socijalni, kolaborativni i participativni pristup zadacima i angažmanu studenata, sa studentom u centru, odnosno na pedagogiju 2.0. Kako bi se prethodno definisani koncepti proverili u praksi, sprovedena je akciona studija koristeći model za kreiranje ličnog okruženja e-učenja 2.0. Za istraživanje korišćenja Veb 2.0 alata i načina na koji studenti koriste ove alate za učenje, korišćena je anketa. Ispitanici su bili studenti Fakulteta organizacionih nauka, svih godina i smerova. Rezultat je bio da upotreba neformalnih oblika e-učenja 2.0 na fakultetima značajno zavisi od pojedinačnih karakteristika i potencijala studenata i njihovih smerova, kao i od profesora i organizacije predmeta. U tom smislu je identifikovana grupa studenata ISiT programa, četvrte godine kao pogodna populacija za testiranje kreiranog modela. U cilju istraživanja mogućnosti kreiranja ličnog okruženja za učenje u formalnom procesu školovanja, kao metoda struktuiranja neformalnog e-učenja 2.0, sprovedeno je akciono istraživanje predmeta E-obrazovanje na Fakultetu organizacionih nauka. Za potrebe ove studije, osmišljen je pedagoški model koji predstavlja novi model za kreiranje ličnog okruženja e-učenja 2.0, odnosno model za struktuiranje neformalnih oblika e-učenja 2.0. Pored toga, u okviru modela se nudi i algoritam za kreiranje ličnog okruženja e-učenja 2.0, na osnovu kojeg je model implementiran za realizaciju nastavnog procesa. Pokazano je da je moguće primeniti model za kreiranje ličnog okruženja e-učenja 2.0 u okviru formalnog obrazovnog procesa. Takođe je pokazano da većina studenata ima pozitivne stavove o organizovanju učenja na ovaj način i da smatraju da je ovakav način rada kreativniji i zanimljiviji. Na osnovu prezentovanih rezultata, može se izvesti opšti zaključak da je inoviranje formalnog obrazovnog procesa moguće primenom modela za kreiranje ličnog okruženja e-učenja 2.0. Ovim se, do neke mere, utiče na unapređenje ljudskih resursa, onih koji će biti zaposleni, poboljšavajući veštine koje su im potrebne za rad u 2.0 okruženju i bolje ih pripremajući za buduće savremeno radno okruženje.'