'Koncept tržišnog pozicioniranja se temelji na aktivnom angažmanu u kreiranju turističke ponude ili usluga, omogućujući turističkim firmama da postignu optimalan položaj na tržištu. Pristup pozicioniranju koji je začet 70-ih godina proteklog veka, podrazumevao je promocijske aktivnosti jedne firme, a prepreka za stručnjake u oblasti marketinga je bila kako pronaći jedinstveno mesto u mislima potrošača kroz promotivne napore. Iako je mnogo autora sagledavalo i definisalo koncept pozicioniranja iz raznih uglova, nisu otkrivene univerzalne tržišne koordinate koje bi garantovale optimalnu, stabilnu i održivu tržišnu poziciju. Kako se koncept razvijao, metode za postizanje ciljeva pozicioniranja su postajale sofisticiranije. Tehnike korišćene za pozicioniranje su evoluirale od multivarijabilnog skaliranja do diskriminacione analize, faktorske i Conjoint analize. Doktorska disertacija predlaže novu metodu za rešavanje problema tržišnog pozicioniranja baziranu na kombinovanju statističkih metoda i metoda operacionih istraživanja. To omogućava marketing menadžerima da pravovremeno reaguju i formulišu strategije za pozicioniranje na turističkom tržištu u konkurencijskim uslovima. Pomenuti model pruža i mogućnost da se anticipiraju potencijalni potezi konkurenata balansirajući između koncentracije na potrošačke preferencije i orjentacije na konkurenciju, što može doprineti boljem formulisanju optimalne tržišne strategije. Za procenu preferencija potrošača predložena je Conjoint analiza, koji pruža uvid u heterogenost tržišta kao i mogućnost određivanja optimalnih karakteristika turističkog proizvoda. Ukoliko su potrošači heterogeni moguće je izvršiti segmentaciju turističkog tržišta kroz primenu klaster analize. Međutim, potrebno je posmatrati sve dimenzije mogućih tržišnih interakcija, s obzirom na savremenu tržišnu borbu. Tržišni konflikt, koji na prvi pogled deluje haotično, skriva racionalnosti čije modeliranje zahteva primenu koncepata teorije igara. Kombinirano korišćenje ove tri metode (Conjoint analize, klaster analize i teorije igara) omogućava uspešno određivanje optimalne tržišne pozicije bolje nego u dosadašnjim modelima koji su ove metode uglavnom koristili pojedinačno. Ova originalna metoda tržišnog pozicioniranja je demonstrirala svoju upotrebnu vrednost kroz primenu na stvarnom primeru gastronomskih manifestacija. Njen značaj se posebno ispoljava kroz adaptivnost, flexibilnost i mogućnost dinamičkog odlučivanja, jer se u slučajevima promene tržišnih faktora, bilo da se oni odnose na lansiranje novog proizvoda, unapređenje postojećeg ili promene u preferencijama potrošača, može se koristiti ponovo i ponuditi korigovan put ka optimalnoj tržišnoj poziciji. Ovaj model može u budućnosti ilustrovati svoj potencijal za širu primenu, ne samo u sektoru turizma već i usluga, gde bi mogao predstavljati generalni model za postizanje optimalne tržišne pozicije.'
