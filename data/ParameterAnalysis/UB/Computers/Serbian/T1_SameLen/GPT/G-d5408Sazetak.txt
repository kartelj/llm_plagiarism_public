"E-Obrazovanje predstavlja složen sistem koji obuhvata učenje na daljinu, online predavanja, obrazovne materijale u različitim digitalnim formatima, kao i individualne i grupne procese učenja, uz mentorstvo i interaktivni rad. Veliki i brz rast broja korisnika, usluga, edukativnih materijala zahteva sve veće resurse, a to predstavlja izazov za obrazovne institucije i njihove sisteme e-obrazovanja, u pogledu optimizacije troškova, dinamičke konkurencije i kontrole troškova ovakvih sistema. Sve to dovodi do toga da postaju sve kompleksniji zahtevi za izgradnju i implementaciju IT infrastrukture sistema e-obrazovanja. Upotrebom modernih informaciono-komunikacionih tehnologija možemo poboljšati efikasnost, fleksibilnost i ekonomičnost sistema e-obrazovanja. Uvođenje koncepta Cloud Computing-a u model IT infrastruktura za e-obrazovanje može poboljšati procese obrazovanja u smislu pouzdanosti, skalabilnosti i ekonomičnosti sistema. Nedovoljna naučna podrška primeni Cloud Computing-a u modeliranju IT infrastrukture visokoškolskog obrazovanja u Srbiji i strateška važnost ovog koncepta, ukazuje na potrebu za teorijskom podrškom za njegov efikasniji razvoj i primenu. U tom smislu, predstavljen je predmet istraživanja disertacije, koji se zasniva na definisanju i razvijanju planova i aktivnosti visokoškolskih institucija, vezanih za razvoj IT infrastrukturnog modela za e-obrazovanje koristeći koncept Cloud Computing-a. Istražujući postojeće i tražeći nove metode pružanja usluga studentima i istraživačkom osoblju, visokoškolske institucije suočavaju se sa brojnim izazovima, uglavnom oko digitalnog identiteta i upravljanja pristupom. Prvi i možda najveći izazov je kako podstaći usvajanje i implementaciju sistema za upravljanje digitalnim identitetom. Efikasna IT infrastruktura za upravljanje digitalnim identitetom zahteva sveobuhvatno razmišljanje o identitetima i njihovim međuodnosima. Drugi izazov je izgradnja podrške za sistem sposoban da maksimizira sve prednosti saveza sistema za upravljanje digitalnim identitetima. Kroz stvaranje ovakvih saveza između obrazovnih institucija, omogućuje se mobilnost korisnika, sadržaja i usluga. Glavna hipoteza razvijena i dokazana u okviru doktorske disertacije jeste da primena razvijenog modela IT infrastrukture utiče na efikasnost i ekonomičnost sistema e-obrazovanja. U eksperimentalnom delu disertacije sprovedeno je istraživanje usmereno na validaciju predloženog modela IT infrastrukture za e-obrazovanje. Istraživanje je sprovedeno u Laboratoriji za elektronsko poslovanje Fakulteta organizacionih nauka. Rezultati istraživanja pokazali su da implementirani model IT infrastrukture omogućuje da sistem za e-obrazovanje bude efikasniji, fleksibilniji i ekonomičniji."