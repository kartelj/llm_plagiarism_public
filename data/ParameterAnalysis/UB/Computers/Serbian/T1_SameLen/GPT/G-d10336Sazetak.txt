'Fokus ovog istraživanja je nadziranje ponašanja studenata, tj. identifikacija obrazaca iz okruženja i njihovo predstavljanje putem tehnologije Interneta inteligentnih uređaja. Osnovna pretpostavka iz koje proizilazi i koja je potvrđena u okviru ove doktorske disertacije je da se kroz primenu tehnologije Interneta inteligentnih uređaja u obrazovanju može unaprediti efektivnost obrazovnog procesa sve do implementacije sistema za nadzor aktivnosti studenata koji skoro u stvarnom vremenu dozvoljava analizu parametara iz okruženja i prezentaciju obradenih rezultata. Kako bi se sagledao broj metoda potrebnih za implementaciju navedenih procesa kao i da bi se opravdao značaj ove studije, izvršen je pregled relevantnih istraživanja u oblasti računarskih i društvenih nauka. Pregledom su obuhvaćene usporedba i komparativna analiza pametnih učionica koje prvenstveno predstavljaju platforme u kojima će nova univerzalna računarska rešenja doživeti procvat sposobna da identifikuju sociološke kontekste čim se pojave. Društvene nauke su vrlo važne za razumevanje same suštine procesa koje treba klasifikovati i praćenje, pa je pregledom društvenih nauka, prvenstveno socioloških signala, kompletiran pregled relevantnih bibliografskih izvora i date smernice za dalju ostvarivost sistema za nadzor aktivnosti. Pregledom su identifikovani mogući parametri i algoritmi koji su analizirani i korišćeni za analizu, a potom je predstavljena metodologija koja je upotrebljena u istraživanju za sve faze studije. Pre definisanja algoritama koji se mogu koristiti i postavljanja arhitekture objašnjeni su zahtevi sistema koje je potrebno zadovoljiti da bi prepoznavanje obrazaca u učionici moglo efikasno raditi. Prepoznavanje obrazaca vrši se metodom mašinskog učenja za koji je potreban klasifikator baziran na određenom setu podataka. Simulacija sistema izvršena je pre implementacije korišćenjem podataka koji nisu korišćeni u procesu treniranja. Za vreme simulacije, sistem je pokazao prosečnu tačnost od 92.2%. Nakon simulacije, sistem je implementiran i performanse su procenjene upoređivanjem anotatora u stvarnom vremenu (ocena studenata za vreme predavanja) i ocenama koje je sistem dao. Prosečna tačnost sistema ocenjenog na ovaj način za tri grupe studenata bila je 81.9%. Sistem je implementiran u Matlab-u i ima sposobnost da ekstraktuje parametre iz digitalnog signala koji se sakupljaju putem kamere i mikrofona. Iz slike se ekstraktuje intezitet pokreta studenata na osnovu razlike između frejmova, dok se iz zvuka ekstraktuju sledeće karakteristike: glasovni segmenti, vreme govora, glasovna stopa, broj kratkih govornih segmenata, formantne frekvencije, pouzdanost formantnih frekvencija, vrednost najvećeg autokorelacionog pika, položaj najvećeg autokorelacionog pika, broj autokorelacionih pikova i verbalna aktivnost. Vrednosti ovih parametara se zatim koriste kao ulaz za klasifikator koji se sastoji od skupa podataka ekstraktovanih iz velikog broja snimljenih predavanja, tokom kojih su studenti ocenjivali kvalitet predavanja u stvarnom vremenu koristeći aplikaciju na mobilnom telefonu. Krajnja evaluacija performansi sistema provedena nakon implementacije, gde je sistem korišćen za identifikaciju parametara uživo tokom predavanja, pokazala je da je sistem sa zadovoljavajućom tačnošću (81.9%) sposoban da prepozna angažovanost studenata.'