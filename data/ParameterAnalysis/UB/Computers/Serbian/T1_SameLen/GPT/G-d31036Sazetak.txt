'Ova doktorska disertacija se fokusira na model za klasifikaciju, sa namerom da se unapredi model utemeljen na slučajevima zaključivanja i inteligentnom selekciji mera sličnosti, radi bolje klasifikacije novih slučajeva. Zadatak je da se istraži da li specifično znanje, koje se može predstaviti preko funkcija preferencija, može biti efikasnije upotrebljeno kako bi poboljšali prediktivne performanse sistema zaključivanja na osnovu slučajeva (ZOS). Pored toga, treba utvrditi da li model koji koristi određene mere sličnosti za kategoričke atribute, u saradnji sa korišćenjem funkcija preferencija za numeričke atribute, može doneti bolje ishode od uobičajenog ZOS modela. Procenjivanje sličnosti među slučajevima je ključni element svakog ZOS modela. Tradicionalno, za procenu sličnosti u ZOS modelima se koristi Euklidska distanca, za numeričke promenljive, ili funkcija preklapanja za kategoričke atribute. Teorija preferencija takođe može biti primenjena za procenjivanje sličnosti između slučajeva, posebno jer daje veće mogućnosti u definisanju preferencija donosioca odluka. Takođe, biće prikazani i rezultati klasifikacije modela u kojima su primenjene određene mere sličnosti za kategoričke atribute, u kombinaciji sa korišćenjem funkcija preferencija za numeričke atribute. Istraživanje podrazumeva i optimizaciju težina atributa, kao i rezultate predikativnih sposobnosti modela u skladu sa brojem najbližih suseda koji se uzimaju u obzir. Genetski algoritam je upotrebljen za podešavanje parametara funkcija preferencija, kao i za optimizaciju težina atributa. Model je isproban na tri različita skupa podataka o klijentima kojima se razmatra kreditni zahtev, dok metoda desetostruke unakrsne validacije služi za ocenjivanje efikasnosti prediktivnog modela. Particije unakrsne validacije su generisane korišćenjem tzv. semena za nasumični odabir podataka. Rezultati pokazuju da predložene metode koje koriste teoriju preferencija, u svakom slučaju, bez obzira na primenjene mere sličnosti za kategoričke atribute, pokazale su se boljim od tradicionalne K-NN klasifikacije. S druge strane, što se tiče modela u kojima se koriste funkcije preferencija, ali različite mere sličnosti za kategoričke atribute, pokazuje se da postoji odgovarajuća tehnika za svaki pojedinačni skup podataka u kojem se kombinuju funkcije preferencija i određena mera sličnosti za kategoričke varijable.