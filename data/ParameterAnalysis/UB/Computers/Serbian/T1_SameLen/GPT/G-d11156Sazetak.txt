Svrha ove doktorske teze je da rasvetli i pojasni kako se može poboljšati proces odlučivanja o odabiru ekonomski najprihvatljivijeg ponuđača u procesu javne elektronske nabavke. Na temelju unapred definisanih kriterijuma koje postavlja naručilac, vrši se izbor ponude u javnoj e-nabavci. Taj proces je lak kada postoji manje ponuđača i kada su utvrđeni kvantitativni kriterijumi koji se mogu međusobno uporediti. Međutim, praksa i stvarnost generišu situacije sa velikim brojem ponuđača, a odabir najpovoljnijeg se vrši na osnovu kvantitativnih i kvalitativnih kriterijuma. Osnovna hipoteza, koja je dokazana u doktorskoj disertaciji, jeste da se upotrebom metoda višekriterijumskog donošenja odluka i teorije fazi skupova može poboljšati odabir ekonomski najprihvatljivijeg ponuđača u procesu javne e-nabavke kada se koriste kvantitativni i kvalitativni kriterijumi. Moguće je odrediti vrednosti pripadajućih izlaznih promenjivih koje odgovaraju težinskim faktorima kriterijuma kroz proces defazifikacije, odnosno odabira jedne izlazne vrednosti sa kvantifikacijom te vrednosti. Takođe, doktorska disertacija obezbeđuje sistem za podršku odluke zasnovan na konceptu višekriterijskog odlučivanja i teorije fazi skupova. Ovaj sistem je integralni deo web portala za javne elektronske nabavke koji omogućava stvaranje kolaborativnog radnog prostora koji efikasno povezuje naručioce i ponuđače unutar virtualnog e-nabavke radnog prostora.