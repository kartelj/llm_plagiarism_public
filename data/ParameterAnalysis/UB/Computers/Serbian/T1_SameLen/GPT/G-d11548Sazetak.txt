Savremeno društvo u velikoj meri zavisi od razvijenih telekomunikacionih mreža. Sa time u vezi, bitno je da navedene mreže obezbeđuju konstantnu dostupnost, čime se omogućava stalna dostupnost usluga za krajnje korisnike. Često se osnovne mreže sastoje od brojnih čvorova (desetine), što otežava precizno izračunavanje dostupnosti takvih mreža, jer vreme izvršavanja algoritama za tačno izračunavanje dostupnosti raste eksponencijalno sa povećanjem broja čvorova i veza. Stoga je od praktičnog značaja korišćenje približnih algoritama koji olakšavaju definisanje početnih uslova za dizajniranje topologije mreža. Ova doktorska disertacija ima za cilj uvođenje nove metode za aproksimativno izračunavanje maksimalne all-terminal dostupnosti složenih telekomunikacionih mreža. Da bi se dobila vrednost maksimalne all-terminal dostupnosti, razvijena je metoda sinteze mreže. Početna topologija kod ove metode je lanac. Prilikom određivanja maksimalne dostupnosti mreže, u prvom koraku sinteze se formira prsten, zatim se dodaje po jedan link u mrežnoj topologiji tako da svaki put bude ostvaren maksimalni porast all-terminal dostupnosti mreže. Dodajući link po link, gde svi linkovi imaju istu dostupnost, vrši se sinteza mreže koja u svakom koraku ima maksimalnu dostupnost za određeni broj čvorova, linkova i određenu dostupnost linkova. Analizom rezultata za maksimalnu all-terminal raspoloživost definisane su funkcije aproksimacije maksimalne all-terminal raspoloživosti za određeni broj čvorova, linkova i dostupnost linkova. Na osnovu izračunatih aproksimativnih izraza može se odrediti granica dostupnosti mreže u zavisnosti od topologije za zadate parametre. S druge strane, korišćenjem funkcija aproksimacija može se definisati donja granica za broj linkova koji se mora dostići da bi se postigla željena V dostupnost odabirom odgovarajuće topologije mreže. Utvrđeno je da je za maksimalnu dostupnost mreže potrebno da svi čvorovi imaju istu ili sličnu konektivnost. Polazeći od ovog pravila i uzimajući u obzir ranije određene granice za broj linkova u mreži, kroz nekoliko iteracija se može doći do topologije mreže koja obezbeđuje zadatu all-terminal dostupnost. Vreme izvršavanja funkcija aproksimacije definisanih u ovoj doktorskoj disertaciji ne zavisi od veličine mreže. Zbog toga, moguće je obaviti veliki broj izračunavanja što omogućava analizu velikog broja kombinacija ulaznih parametara. Pokazano je da funkcije aproksimacije definisane u disertaciji imaju veću tačnost od funkcija objavljenih u stručnoj literaturi. Izračunate aproksimativne vrednosti su upoređivane i sa tačnim vrednostima dostupnosti i utvrđeno je da je relativna greška aproksimacije znatno manja od 1% za mreže sa linkovima čija je dostupnost veća od 0,75.