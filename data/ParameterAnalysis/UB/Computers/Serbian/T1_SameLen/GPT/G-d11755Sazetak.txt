"Bez obzira na ogroman napredak veštačke inteligencije, mozak čoveka i dalje ostaje superiorniji u svakom pogledu, posebno u smislu razumevanja, i manipulisanja sa polu-poznatim informacijama. Jedan od najboljih primera toga je odgovaranje na pitanja. Kada treba odgovoriti, posebno na pitanja koja nisu direktno definisana u pretraženom korpusu teksta, ljudske sposobnosti poput objašnjavanja, kombinovanja složenih odgovora i apstraktnog rezonovanja su od velike vrednosti. Inteligentni Sistemi za Prosleđivanje Pitanja (SIPP) su dizajnirani za razmena znanja na nivou proizvoljne stručne oblasti, od velikog su značaja za veliku raznolikost aplikacija koje zahtevaju intenzivnu komunikaciju među korisnicima. Benefiti korićenja ovakvih sistema obuhvataju: (a) smanjenje nepotrebnog opterećenja na stručnjake koji čine vredan resurs i (b) poboljšanje kvaliteta usluga institucija (univerzitet, vlada, firme), uzimajući u obzir korisničko zadovoljstvo, jer su njihova pitanja prosleđena relevantnim ljudima. U ovom radu je opisano pristup za dizajniranje sistema za inteligentno prosleđivanje pitanja napisanih na prirodnom jeziku – SIPP. Uvodni deo pruža detaljan pregled ove oblasti, sa posebnim fokusom na realizaciju faza SIPP procesa. Takođe, u ovom segmentu je predstavljena jedinstvena paradigma prezentacije koja generalizuje suštinu svih dostupnih SIPP rešenja iz otvorene literature. Paradigma prezentacije se sastoji od tri osnovne faze izvršenja koje se odnose na tri glavna problema prilikom realizacije sistema: analizu pitanja, prosleđivanje pitanja i profilisanje korisničkog znanja. Na osnovu ove paradigme je izvršena detaljna analiza i evaluacija ovakvih sistema, a kao zaključak naveden je predlog rešenja uočenih problema. Naredna sekcija disertacije objašnjava realizaciju predloženih rešenja u obliku prototipa SIPP sistema. U okviru modula za obradu pitanja je implementiran pristup koji omogućava vizualizaciju pitanja, pružajući intuitivnu sliku specifičnih veza između koncepta, kao i njihov značaj u pitanju. Takođe, ovaj pristup kombinuje potpuno automatsku obradu teksta i ručnu obradu rezultata, dajući korisniku mogućnost da poboljša tačnost izlaznih podataka. Istovremeno, ovaj modul za obradu pitanja je korišćen i za analizu odgovora. Nakon toga se analiziraju i diskutuju postojeći pristupi za određivanje semantičke sličnosti dva kratka teksta, podobni za jezike sa vrlo ograničenim elektronskim resursima, posebno fokusirajući se na srpski jezik. Na osnovu donetih zaključaka je predložen novi algoritam po imenu LInSTSS, koji u obzir uzima i specifičnosti reči koje su uključene u te tekstove prilikom određivanja njihove semantičke sličnosti. Takođe, kreiran je korpus parafraza za srpski jezik nad kojim je izvršena evaluacija. Rezultati dobijeni nad ovim korpusom su pokazali da predloženi algoritam daje bolje rezultate u odnosu na postojeća rešenja. Konačno, na osnovu evaluacije nad korpusima parafraza za srpski i engleski jezik su izvršena fina podešavanja parametara, a stečena iskustva su korišćena za realizaciju modula za određivanje semantičke sličnosti između pitanja i korisničkog profila. U realizaciji faze prosleđivanja pitanja, diskutovane su specifičnosti problema poređenja pitanja i korisničkih profila, i predložen je novi algoritam nazvan P2Q. Ovaj algoritam određuje najveću (maksimalnu) sličnost između koncepta identifikovanih u pitanju i onih koji se nalaze u korisničkom profilu. Konačno, analizirani su dostupni veb portali i odabran je jedan čiji podaci se upotrebljeni za formiranje korpusa pitanja i odgovora. U ovom korpusu su identifikovane tri različite vrste korisnika, koje modeluju: (1) interesovanje, (2) znanje i (3) istovremeno i znanje i interesovanje. Formirani korpus je zatim upotrebljen za evaluaciju celokupnog sistema i testiranje početnih hipoteza. Rezultati pokazuju da P2Q pristup pruža znatno bolje rezultate u odnosu na druge evaluirane pristupe. Takođe, primećeno je da korišćenje semantičke ekstrakcije informacija iz teksta može poboljšati rezultate. Doprinos ove disertacije leži u analizi i sintezi ovakvog softvera koji treba da omogući inteligentno prosleđivanje pitanja napisanih na prirodnom jeziku. Takođe, na osnovu rezultata evaluacije je zaključeno da pravilna dodela težina može poboljšati performanse celokupnog sistema, ali i pogoršati ukoliko nisu pravilno postavljene. Konačno, potvrđeno je da pri profilisanju sposobnosti korisnika da odgovori na postavljeno pitanje, nije važno samo razmotriti njegove najbolje odgovore, odnosno profilisati njegovo znanje, već je takođe potrebno uzeti u obzir i pitanja koja je postavio, s obzirom da ona mogu izraziti interesovanje."