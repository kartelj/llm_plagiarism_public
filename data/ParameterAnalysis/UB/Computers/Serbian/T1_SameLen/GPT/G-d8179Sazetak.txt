'Ova doktorska teza se odnosi na razvoj i prilagođavanje modela za interoperabilnost elektronskog poslovanja platnih sistema baziranih na ontologijama i REA (Resource-Event- Agent - ISO/IEC 15944-4:2007) ontološkim objektnim sistemima. Studija se zasniva na globalnim poslovnim standardima finansijskog sektora - referentnim modelima razmene informacija. Primena rezultata sa implementacije sistema za kliring čekova i sistema za direktno zaduženje u Udruženju banaka Srbije, realizovanih kroz EIP (Enterprise Integration Patterns) i standardizovane sisteme poruka, je uključena u istraživanje. Istraživanje je prilagođeno za primenu interoperabilnih platnih sistema u Srbiji. Diferentni platni sistemi interaguju sa različitim poslovnim sistemima učesnika u sklopu elektronskog poslovanja. Ti poslovni sistemi podržavaju veliki broj korisnika i poslovnih postupaka sa posebnim zahtevima. Glavni izazov je heterogenost između poslovnih procesa, podataka i upotrebljenih IT tehnologija. Zbog toga postoji velika potrošnja vremena, finansijskih sredstava i IT resursa za konverziju podataka iz jednog sistema u drugi. Elektronska razmena finansijskih transakcija je postala dominantna. Ovo je stvorilo potrebu za razvijanjem modela elektronskog poslovanja interoperabilnih platnih sistema za razmena finansijskih transakcija i njihovu obradu. Standardizacija u oblasti modeliranja platnih sistema, koja je analizirana, trebala bi da doprinese većoj efikasnosti ostalih sistema elektronskog poslovanja i interoperabilnosti učesnika elektronskog poslovanja. Svaki platni sistem u svakoj zemlji sastoji se iz seta platnih instrumenata, bankarskih postupaka i sistema za prenos novca između finansijskih institucija sa ciljem obezbeđivanja cirkulacije novca. Centralna banka direktno definiše, reguliše i usmerava cirkulaciju novca i izvršava svoju ključnu ulogu regulatora finansijskih tokova preko kontrole platnih sistema. Najvažniji je Real Time Gross Settlement System - RTGS, koji je hijerarhijski povezan sa sistemima banaka i drugih finansijskih institucija, pravnih i fizičkih lica. Između njih su klirinške kuće, agenti, procesorske kuće i institucije definisane zakonom koje izvršavaju, procesiraju, obavljaju akviziciju ili distribuiraju informacije o finansijskim transakcijama, kao i ostali sistemi elektronskog poslovanja. Platni sistemi, opisani na način prikazan u ovom radu, objedinjuju elemente inherentne za svaki sistem zasnovan na porukama, tehnološke elemente nadležnih institucija implicitne u standardnom formatu poruka, ambijentalne uslove određene lokacijom gde se platni sistem sprovodi (lokacija u finansijskoj vertikali, vrsta procesiranja za koje je namenjen, geopolitička topologija i ostali potencijalni elementi), neophodnu komunikacionu interakciju, neophodne informacione tehnologije za izvršavanje specifičnih i generalnih zadataka. Ontologije kao formalni opis objekata, njihovih karakteristika i veze u datom polju su eksplicitno razumljive i za ljude i za računare. U ovom radu, primenom ontološkog pristupa, postiže se interoperabilnost i konzistentnost u modelu i obogaćuje dizajn modela sa podacima znanja. Standard ISO 15944-4:2007, koji je pregledan u ovoj rešenju, definiše ontološko okruženje za specifikaciju koncepta i relacija uključenih u poslovne transakcije i scenarije poznate kao REA ontologija. Model je implementiran u konkretnom poslovnom kontekstu.