'Disertacija proučava uspostavljanje modela za interoperativno e-poslovanje statističkih sistema baziranog na servisno orijentisanoj arhitekturi i veb servisima, prilagođenog za upotrebu u statističkom sistemu Srbije. Neophodnost zvanične statistike kao elementa informacionog sistema svakog demokratskog društva se ogleda u obezbeđenju podataka o ekonomskom, demografskom i socijalnom statusu te stanju okoline. Glavni cilj zvanične statistike je da pruži verodostojnu sliku društvenih i ekonomskih trendova u državi i da obezbedi pouzdanu osnovu za analizu i donošenje odluka na različitim stranama društva, počev od državne administracije i ostalih institucija, preko poslovnih subjekata, pa do građana. Zvanična statistika Srbije sledi principe definisane u dokumentima Ekonomsko-socijalnog saveta UN – Osnovni principi zvanične statistike, kao i u dokumentu Evropske komisije – Kodeks prakse evropske statistike. Većina zemalja ima minimum jednu nacionalnu statističku organizaciju (NSIs), koje čine nacionalni statistički sistem te zemlje. Primarni zadaci NSIs su: prikupljanje, obrada i organizovanje statističkih podataka, potom njihova distribucija različitim korisničkim zajednicama. Unutar svake NSI, proizvodnja statistike najčešće funkcioniše kroz različite proizvodne procese zasnovane na pojedinačnim statističkim oblastima. Poslovne arhitekture većine NSI su izgrađene na stove-pipe modelu gde se svaka statistička oblast potpuno nezavisno tretira. Elektronska razmena statističkih podataka između različitih statističkih službi postaje sve više učestala i bitna, ali je često izazovna zbog nedostatka interoperabilnosti i potrebe za konverzijom podataka. Stoga se naglašava potreba za usvajanjem zajedničkog seta standarda za razmenu i deljenje statističkih podataka i meta-podataka, što bi poboljšalo efikasnost statističkih procesa. Cilj je uspostaviti skup standarda koji su široko prihvaćeni, što bi omogućilo ne samo lak i blagovremen pristup podacima već i pristup meta-podacima koji opisuju te podatke i čine ih smislenijim i dostupnijim. Servisno orijentisana arhitektura (SOA) statističkih informacionih sistema omogućuje interoperabilnost na nivou aplikacija i na nivou poslovnih procesa. Semantic interoperability je osiguran kroz kreiranje zajedničke domenske ontologije i razvoj modela podataka nad domenskom ontologijom.'