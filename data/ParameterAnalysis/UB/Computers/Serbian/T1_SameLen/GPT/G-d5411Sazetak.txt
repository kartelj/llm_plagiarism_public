'Disertacija se fokusira na fazi funkcionalne zavisnosti u relacionim bazama podataka, s ciljem proučavanja prethodnih rezultata u ovoj oblasti i razvoja sopstvenog algoritma za identifikaciju zavisnosti između atributa relacije, koji se temelji na upotrebi fazi implikacija iz fazi logike. Iako analiza fazi funkcionalnih zavisnosti nije nova tema, prema dostupnoj literaturi ne postoji algoritam za identifikovanje zavisnosti između atributa relacijske šeme. Stoga, razvoj takvog algoritma predstavlja ne samo teorijski značaj i istraživački izazov, već i praktičnu važnost. U tom kontekstu, cilj je implementirati logički model baze podataka koji podržava očekivane rezultate istraživanja, ali i povezuje se s drugim oblastima kao što su geografski informacioni sistemi, data mining, ekstrakcija informacija, smanjenje redundancije, procena nepoznatih vrednosti atributa, itd. U radu je predstavljena nova tehnika koja identifikuje zavisnosti između atributa na nivou podrelacija (parovi n-torki) primenom različitih fazi implikacija, opisanih u kontekstu njihove primene u ovoj problematici. U cilju demonstracije predložene metodologije i verifikacije istraživačkih rezultata, izveden je eksperiment na realnim podacima u fazi modelu baze podataka, temeljenim na relaciji bliskosti i na modelu distribucije mogućnosti. Za identifikaciju fazi funkcionalnih zavisnosti potrebno je pripremiti podatke za analizu, pronaći podrelacije u kojima se potencijalno nalaze fazi funkcionalne zavisnosti, identifikovati odgovarajuće fazi implikacije u skladu s tim zavisnostima i interpretirati rezultate istraživanja kako bi se dobio konačni skup fazi zavisnosti. Povećanje veličine baze podataka i broja atributa relacijske šeme može rezultirati eksponencijalnim povećanjem broja transakcija, što može biti veoma skupo. Međutim, pokazuje se da je moguće povećati efikasnost algoritma i smanjiti broj prolaza kroz petlju. Ističe se da priroda posmatranog problema utiče na efikasnost algoritma. U radu je pokazano kako se mogu dobiti inteligentne informacije iz fazi relacionih baza podataka. Najvažniji doprinos ove doktorske disertacije je karakterizacija teorije fazi skupova i fazi implikacija u kontekstu razvoja alata i algoritma koji omogućava identifikaciju veza između atributa u observiranim relacijskim šemama. Ovaj rad predstavlja empirijsku studiju i ''prof-of-concept'', ali ne i komercijalni softver. Diskutuju se neki praktični slučajevi u kojima metodologija može biti korisna, a eksperimentalni rezultati potvrđuju istraživačke nalaze. Buduće istraživanje uključuje primenu ove metodologije u različitim scenarijima, poput procene nedostajućih vrednosti, text mining-a, ekstrakcije zavisnosti iz praktičnih baza znanja, itd.'