'Elektronsko obrazovanje predstavlja složen sistem koji obuhvata učenje na daljinu, različite oblike nastavnih materijala, samostalni i grupni proces učenja, kao i tutorski i interaktivni rad. Veliki broj korisnika, servisa i obrazovnih sadržaja, kao i potrebni resursi, postavljaju izazove obrazovnim ustanovama u smislu optimizacije resursa, konkurencija, i kontrole troškova. Zbog svega toga, zahtevi za dizajn i implementaciju IT infrastrukture za elektronsko obrazovanje su sve zahtevniji. Uvođenje informaciono-komunikacionih tehnologija može poboljšati efikasnost, fleksibilnost i ekonomičnost ovog sistema. Takođe, uvođenjem modela IT infrastrukture za elektronsko obrazovanje, zasnovane na Cloud Computing-u, moguće je unaprediti obrazovne procese. Nedovoljno razvijena naučna podrška za primenu Cloud Computing-a u modelovanju IT infrastrukture u visokoškolskim ustanovama u Srbiji i strategijska važnost ovog koncepta, ističu potrebu za razvoj teoretske podrške za efikasnu primenu ovog koncepta. Ovde je predstavljena disertacija koja se bavi definisanjem i razvijanjem planova i aktivnosti univerziteta, vezanih za razvoj modela IT infrastrukture. Visokoškolske ustanove se takođe suočavaju sa izazovima poput upravljanja digitalnim identitetom. Najveći izazov je kako motivisati usvajanje i implementaciju sistema za upravljanje digitalnim identitetima. Osim toga, potrebno je izgraditi podršku za sistem koji će moći da iskoristi sve prednosti zajedničkog sistema za upravljanje digitalnim identitetima, obezbeđujući mobilnost korisnika, sadržaja i usluga. U doktorskoj disertaciji je razvijena i dokazana hipoteza da se primenom razvijenog modela IT infrastrukture može uticati na efikasnost i ekonomičnost sistema za elektronsko obrazovanje. Eksperimentalno istraživanje, koje je sprovedeno u laboratoriji za elektronsko poslovanje, potvrdilo je da implementirani model IT infrastrukture povećava efikasnost, fleksibilnost i ekonomičnost sistema za elektronsko obrazovanje.'