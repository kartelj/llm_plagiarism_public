Tema ove doktorske teze je kreiranje modela za interoperabilno elektronsko poslovanje statističkih sistema, zasnovanog na servisno orijentisanoj arhitekturi i veb-servisima. Istraživanje je prilagođeno za implementaciju u statističkom sistemu Srbije. Oficijalna statistika je esencijalni element u informacionom sistemu svake demokratske društvene formacije kad je u pitanju obezbedjivanje podataka o ekonomskim, demografskim i socijalnim uslovima, kao i o stanju životne sredine. Najznačajniji zadatak oficijalne statistike je da obezbedi realnu sliku društvenih i ekonomskih trendova u državi i da obezbedi pouzdanu osnovu za analizu i donošenje odluka na različitim nivoima društva, počevši od državne uprave i drugih institucija, preko poslovnih subjekata, pa sve do zainteresovanih građana. Oficijalna statistika Srbije, između ostalog, se vodi principima definisanim u dokumentima Ekonomsko-socijalnog saveta UN - Osnovni principi oficijalne statistike, kao i u dokumentu Evropske komisije - Kodeks prakse evropske statistike. Većina zemalja ima jednu ili više nacionalnih statističkih organizacija (NSIs), koje čine nacionalni statistički sistem te države. Osnovne dužnosti NSIs su: sakupljanje, obrada i organizacija statističkih podataka, a potom njihovo plasiranje različitim korisničkim zajednicama. Unutar svake NSI, produkcija statistike se obično obavlja kroz različite proizvodne linije i procese za različite statističke oblasti. Poslovne strukture većine NSI se temelje na tzv. stove-pipe modelu. U tom modelu, za svaku statističku oblast unutar NSI se formira posebna i nezavisna proizvodna linija. Za svaku oblast, ceo proces proizvodnje, počevši od dizajniranja istraživanja pa sve do prikupljanja i obrade podataka potrebnih za publikaciju, se odvija nezavisno od ostalih oblasti, a svaka oblast ima svoje sopstvene izvore podataka i korisnike. Elektronska razmena statističkih podataka je čest i izuzetno važan način komunikacije između različitih statističkih službi. Ova razmena je stalno praćena nedostatkom interoperabilnosti i potrebom za konverzijom podataka. Ovime se ističe potreba za prihvatanjem skupa zajedničkih standarda za razmenu i deljenje statističkih podataka i meta-podataka, što bi unapredilo efikasnost statističkih procesa. Cilj je uspostaviti set standarda koji su široko prihvaćeni, što omogućava ne samo lak i blagovremen pristup podacima već i pristup meta-podacima koji opisuju te podatke i čine ih smislenijim i korisnijim. Servisno orijentisana arhitektura (SOA) statističkih informacionih sistema omogućava interoperabilnost na nivou aplikacija i na nivou poslovnih procesa, dok je interoperabilnost na semantičkom nivou obezbeđena kreiranjem zajedničke domenske ontologije i razvojem zajedničkog modela podataka nad domenskom ontologijom.