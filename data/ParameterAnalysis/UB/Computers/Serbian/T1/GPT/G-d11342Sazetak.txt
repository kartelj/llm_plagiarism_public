'Savremena poslovna praksa podrazumeva upravljanje relacijama sa velikim brojem činioca (stejkholdera). Razvijanje povoljnih odnosa sa njima smatra se jednim od osnovnih ciljeva poslovanja, budući da se stabilna poslovna mreža vidi kao ključna vrednost kompanije. Komunikacija je suštinski deo svakog odnosa, pa tako i strategijske, odnosno korporativne komunikacije, čine suštinski deo upravljanja relacijama između kompanije i stejkholdera. Fokusirane su na kreiranje i uspostavljanje korporativnog brenda, što je potvrđeno u disertaciji. Korporativne komunikacije u upravljanju relacijama igraju ključnu ulogu kroz integraciju i vođenje svih komunikacija u kompaniji. Koncept korporativnog brenda privlači pažnju stručnjaka i naučnika jer je potvrđeno da utiče na poslovne rezultate i smatra se važnim izvorom dugoročne konkurentnosti kompanija. Shodno tome, tretira se kao jedan od suštinskih faktora korporativne strategije. Pozicioniranje korporativnog brenda daje opšti presek kako kompanija stoji naspram konkurencije, tj. kako stejkholderi percipiraju kompaniju u poredjenju sa konkurentima. Ova disertacija analizira specifičnosti, vrste i okvir pozicioniranja korporativnog brenda kroz proučavanje relevantne literature u ovoj oblasti. Nakon pregleda naučnih i stručnih radova i analize rezultata empirijskog istraživanja, postavljen je strateški okvir za upravljanje korporativnim komunikacijama kako bi se korporativni brend optimalno pozicionirao. Studija je takođe rezultirala kreiranjem modela pozicioniranja korporativnog brenda i definicijom mere CBPS-a. Identifikovani su i aspekti poslovanja koji utiču na pozicioniranje korporativnog brenda kod 4 građana/poslovne javnosti, utvrđen je nivo uticaja određenih aspekata poslovanja na pozicioniranje korporativnog brenda i definirana je struktura modela i mera pozicioniranja korporativnog brenda kod građana/poslovne javnosti. Utvrđen je i uticaj demografskih karakteristika građana, odnosno karakteristika poslovne javnosti, na jačinu veze između percepcije određenih aspekata poslovanja i pozicioniranje korporativnog brenda. Na osnovu istraživanja, pokazano je da percepcija svih definisanih komponenti: Percepcija pozicije, Stav o kompaniji, Društvena odgovornost, Menadžment, Kompanije/proizvodi, više ili manje utiče na pozicioniranje korporativnog brenda kod građana Srbije. Nalaženje prihvatljivih mera CBPS za poslovnu javnost podrazumeva korišćenje određenih karakteristika korporativnog brenda, koje se, radi usaglašenosti terminologije sa ranijim istraživanjima, nazivaju determinante: Pouzdanost, Neutralnost, Efikasnost, Nezavisnost, Principijelnost, Dobar odnos zaposlenih, Društvena odgovornost, Razumevanje manjih kompanija, Profesionalizam, Kredibilitet. Vitalno je negovanje identifikovanih karakteristika u cilju efikasnog pozicioniranja korporativnog brenda budući da je ustanovljeno da vrednosti determinanti utiču na kreiranje vrednosti CBPS-a. Istraživanje ukazuje na poslovne aspekte značajne za pozicioniranje korporativnog brenda kod građani i poslovne javnosti, navodeći na osnovu čega je potrebno izgraditi komunikacijsku strategiju sa određenim grupama stejkholdera.'