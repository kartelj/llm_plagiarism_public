Pristupi obradi prirodnog jezika koji se zasnivaju na statistici obično zahtevaju velike količine anotiranih podataka i različite dodatne jezičke alate, što može biti limitirajući faktor u situacijama sa ograničenim resursima. U ovoj disertaciji je izložena metodologija za razvijanje statističkih rešenja za semantičku obradu prirodnih jezika sa limitiranim resursima. Jezici sa ovakvim ograničenjima imaju ne samo mali broj dostupnih jezičkih alata, već i limitirane mogućnosti za kreiranje novih setova podataka i alata i algoritama namenjenih specifičnim potrebama. Predložena metodologija fokusirana je na kratke tekstove jer su oni često prisutni u digitalnoj komunikaciji i jer je proces njihove semantičke obrade složen. Metodologija obuhvata razne faze kreiranja statističkih rešenja, počevši od prikupljanja teksta, preko anotacije podataka, pa sve do stvaranja, treniranja i evaluacije modela mašinskog učenja. Predložena metodologija je detaljno prikazana na dva semantička problema – analizi sentimenta i određivanju semantičke sličnosti. Iako je srpski jezik korišćen kao primer jezika sa ograničenim resursima, metodologija se može primeniti na druge jezike ove vrste. Ova disertacija, pored opšte metodologije, donosi i razvoj novog, prilagodljivog sistema za  označavanje sentimenta kratkih tekstova, nove metrike za procenu efikasnosti procesa anotacije, kao i nekoliko novih modela za određivanje semantičke sličnosti kratkih tekstova. Rezultati ove disertacije uključuju kreaciju prvih javnih setova anotiranih podataka za analizu sentimenta i utvrđivanje semantičke sličnosti kratkih tekstova na srpskom jeziku, razvijanje i evaluaciju velikog broja modela za te probleme, te prvu komparativnu evaluaciju velikog broja alata za morfološku obradu kratkih tekstova na srpskom jeziku.