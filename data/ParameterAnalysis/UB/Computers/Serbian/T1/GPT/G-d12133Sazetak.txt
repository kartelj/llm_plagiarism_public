Ocenjivanje koliko napora je neophodno za realizaciju softverskog sistema predstavlja jedan od najzahtevnijih, ali i najvažnijih zadataka sa kojima se suočavaju softverski timovi. Ocenjivanje napora često je presudan faktor koji određuje da li će se projekat započeti, pod kojim restrikcijama će se razvijati i da li će biti uspešno završen i upotrebljen. Istina je da se često koriste različite heuristike, pretpostavke i iskustva na osnovu slabo definisanih zahteva u ocenjivanju, gde se u ograničenom vremenskom periodu traže najbolje moguće procene. Uprkos značajnom napretku u raznim oblastima softverskog inženjeringa tokom poslednjih decenija, ocene napora su uglavnom subjektivne i prolaze kroz procenjivanje timova ili stručnjaka iz određenih oblasti sa greškama procene koje često nisu zadovoljavajuće. Globalne statistike pokazuju da se samo trećina softverskih projekata uspešno završi, trećina probija budžete i vremenske rokove, dok trećina projekata propada. Jedan od glavnih razloga za ovakve rezultate su nedostatne procene napora. Cilj ovog rada je analiza trenutno dostupnih metoda procenjivanja i predlaganje novih metoda koje bi olakšale i poboljšale proces ocenjivanja. Osnovna ideja ovog rada je da se predstavi kako se mogu uvesti novi predikcioni modeli i tehnike za poboljšanje trenutnih metoda. Predlozi za unapređenje trenutnih metoda procenjivanja, kao i konkretni rezultati primene ovih rešenja na stvarnim softverskim projektima biće predstavljeni u radu. Unapređenja podrazumevaju identifikaciju parametara koji najviše utiču na napor potreban za implementaciju projekta, kao i veze između parametara i napora.