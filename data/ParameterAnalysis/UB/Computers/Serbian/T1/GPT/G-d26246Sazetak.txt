Upotreba biometrijskih tehnologija u modernom društvu postaje sve rasprostranjenija, te se može reći da su one sastavni deo naše svakodnevice. Biometrijska autentifikacija od sistema do sistema ima svoje specifičnosti i ograničenja, koje zavise od konteksta u kojem se sistem koristi. Izbor odgovarajućeg biometrijskog modaliteta i algoritama za njegovu implementaciju zahteva pažljivo sprovođenje evaluacije performansi biometrijskog sistema. Međutim, evaluacija nije u svakom slučaju jednostavna, kako za unimodalne tako i za multimodalne biometrijske sisteme. Čak i sa javno dostupnim biometrijskim bazama podataka za evaluiranje algoritama u okviru određenog biometrijskog modaliteta, neophodno je prilagoditi sistem protokolu za testiranje koji ta baza definiše. Kada se radi o multimodalnom pristupu, evaluacija postaje još složenija zbog korišćenja različitih algoritama za fuziju informacija. S obzirom na to da u dostupnoj stručnoj literaturi nije pronađen iscrpan prikaz modela evaluacije multimodalnih biometrijskih sistema, ovaj doktorski rad je usmeren ka formiranju sveobuhvatnog modela za evaluaciju multimodalnih biometrijskih sistema. U izradi ovog modela korištena je MDA (Model Driven Architecture) paradigma. Model uključuje metamodel evaluacije multimodalnih biometrijskih sistema, koji funkcioniše kao ontologija termina relevantnih za ovu oblast. Primena ovog metamodela omogućava izradu modela evaluacije za različite biometrijske sisteme. Na osnovu modela evaluacije multimodalnih biometrijskih sistema razvijen je prototip okvira za evaluaciju takvih sistema. Upotrebom ovog okvira omogućena je evaluacija performansi multimodalnog biometrijskog sistema u različitim situacijama. Eksperimentalni rezultati evaluacije konkretnih podataka i algoritama pokazuju četiri puta brže evaluiranje uz pomoć okvira. Takođe je razvijena nova metoda za analitičko određivanje pragova osetljivosti u skladu sa postavljenim parametrima ponašanja sistema. Na kraju, prikazano je kako implementacija okvira može unaprediti obrazovni proces inženjera u oblasti biometrije, kroz primjer alata koji koristi neke od funkcionalnosti okvira.