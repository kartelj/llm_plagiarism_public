Analizom literature otkriveno je da se termin performanse može posmatrati iz različitih uglova. Većina gledišta se slaže da performansa obuhvata ponašanja i aktivnosti bitne za ispunjavanje ciljeva organizacije koje je moguće kvantifikovati. Indikatorima performansi se uglavnom upravlja u menadžerskim strukturama kompanija, pošto oni olakšavaju menadžmentu fokusiranje na najkorisnije dugoročne strategije, kao i na efikasno kratkoročno donošenje odluka. Finansijski indikatori se primenjuju tako da na osnovu trenutnih i prošlih performansi predvide budući tok poslovanja. Oni se nerazdvojivo vezuju za indikatore performansi drugih poslovnih funkcija. Upravljanje performansama predstavlja nadređeni upravljački mehanizam koji sve ostale procese spaja u jedinstvenu osnovu za pravilno menadžersko donošenje odluka. Ova disertacija istražuje potencijalnu povezanost finansijskih performansi i uspešnosti poslovanja organizacija. Uspelo funkcionisanje organizacija se utvrđuje na temelju jednog od univerzalno prihvaćenih pristupa. Nakon pregleda sekundarnih izvora i sprovedenog empirijskog istraživanja na najuspešnijim preduzećima u proteklih pet godina, dokazana je osnovna hipoteza o postojanju veze između uspešnosti poslovanja i indikatora finansijskih performansi. Analiza je pokazala da se kod određenih indikatora finansijskih performansi uspešnih kompanija često javljaju isti obrasci. Statistička obrada podataka je pokazala direktnu korelaciju između nekih indikatora finansijskih performansi i broja godina poslovanja, kao i vrste delatnosti preduzeća. Kao rezultat empirijske analize, primetna je značajna razlika između konkretnih indikatora finansijskih performansi u organizacijama koje se razlikuju po stepenu uspeha. Na osnovu rezultata analize podataka prikupljenih tokom istraživanja, kreiran je novi teorijski osmišljen koncept upravljanja usmeren na indikatore finansijskih performansi.