'Faktor ključan za razvoj ljudskih potencijala je znanje, odnosno savremeno znanje, čija upotreba omogućava opstanak pojedinaca i kompanija kao konkurenata na tržištu. Znanje stičemo ne samo formalnim obrazovanjem, već i neformalnim učenjem, što uključuje školovanje, studiranje, ali i profesionalno usavršavanje u kompanijama, kako u tradicionalnom tako i u digitalnom okruženju. Veliku ulogu u današnjoj naučnoj sferi ima elektronsko učenje (e-učenje) i elektronsko obrazovanje (e-obrazovanje) kroz primenu savremenih informacijsko-komunikacijskih tehnologija. U ovom radu su obrađeni neformalni oblici e-učenja kroz upotrebu Veb 2.0 alata, kao i mogućnosti i prednosti njihove integracije u formalne obrazovne procese. Iako su neformalni oblici i metode e-učenja relativno poznati, još uvek nisu dovoljno implementirani, posebno u našem okruženju. Rad se bavi analizom uticaja neformalnih oblika e-učenja putem Veb 2.0 alata (e-učenja 2.0) na razvoj potencijala ljudskih resursa. Kao jedan od načina strukturiranja neformalnog e-učenja 2.0, istražena je primena koncepta kreiranja ličnog okruženja za učenje, gde student samostalno oblikuje sopstveni proces učenja, uključujući time i neformalno učenje. Pored toga, rad takođe istražuje promene u pedagogiji koje podrazumevaju prelazak sa forme nastave koju kontroliše nastavnik, ka formi društvene, participativne i saradničke metode dizajniranja zadataka sa studentima kao glavnim akterima, odnosno pedagogiji 2.0. Da bi se navedeni koncepti i praktično proverili, stvoren je pedagoški model za kreiranje ličnog okruženja za e-učenje 2.0, koji je testiran empirijskim istraživanjem. Za ispitivanje upotrebe Veb 2.0 alata i načina na koji studenti te alate koriste za učenje korišćena je anketa. Ispitanici su bili studenti Fakulteta organizacionih nauka, svih godina i usmerenja. Zaključak je da implementacija neformalnih oblika e-učenja 2.0 na fakultetima u velikoj meri zavisi od individualnih sposobnosti i potencijala studenata i njihovih fakultetskih programa, kao i od profesora i njihove organizacije predmeta. Identifikovana je grupa studenata studijskog programa ISiT, četvrte godine, kao pogodna populacija za testiranje ovog modela. Kako bi se istražile mogućnosti implementacije ličnog okruženja za učenje u formalnom procesu obrazovanja, kao metode strukturiranja neformalnog e-učenja 2.0, sprovedeno je empirijsko istraživanje predmeta E-obrazovanje na Fakultetu organizacionih nauka. Za potrebe istraživanja napravljen je pedagoški model koji predstavlja novi model za oblikovanje ličnog okruženja za e-učenje 2.0, kao metod za strukturiranje neformalnih oblika e-učenja 2.0. Model uključuje i algoritam aktivnosti za oblikovanje ličnog okruženja za e-učenje 2.0, na osnovu kojega je model i primenjen u realizaciji nastavne procedure. Pokazano je da je moguće primeniti ovaj pedagoški model za kreiranje ličnog okruženja za e-učenje 2.0 tokom formalnog obrazovnog procesa. Takođe je pokazano da većina studenata podržava ovakav način organizacije učenja i smatra da je ovakav metod rada znatno kreativniji i zanimljiviji. U zaključku se izvodi opšta pretpostavka da je moguće unaprediti formalni obrazovni proces kroz primenu pedagoškog modela za oblikovanje ličnog okruženja za e-učenje 2.0, koji se temelji na konceptu neformalnog učenja. Na taj način se dodatno vrši uticaj na razvoj potencijala ljudskih resursa, budućih zaposlenih, kroz unapređenje veština potrebnih za rad u 2.0 okruženju, što doprinosi boljoj pripravnosti za savremeno radno okruženje.'