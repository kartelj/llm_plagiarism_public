'Disertacija se bavi proučavanjem online strategija za istraživanje okruženja baziranih na frontier principu, pri čemu je upotrebljen D* Lite algoritam za planiranje robotske putanje. Metode višekriterijumskog odlučivanja (VKO) koriste se za određivanje naredne pozicije. Kriterijumi koji se uzimaju u obzir prilikom odabira naredne pozicije iz seta kandidata su: dužina putanje do kandidata, informativni potencijal kandidata i njegova udaljenost od bazine stanice. Efikasnost pretrage merena je prosečnim pređenim putem robota u odnosu na različite startne pozicije za potrebe realizacije pretrage 90% okruženja. Simulacijama u Matlabu, utvrđeno je da TOPSIS obezbeđuje efikasniju pretragu složenih okruženja u poređenju sa ostale dve analizirane VKO metode (SAW i COPRAS), kao i u odnosu na 4 standardne strategije iz literature. TOPSIS maksimizuje Euklidsku udaljenost od hipotetički najgoreg rešenja prilikom odabira alternative, minimizirajući tako rizik kod odlučivanja u složenim okruženjima. Ključni rezultati provereni su u Gazebo 3D simulatoru, koristeći Robot Operating System. Disertacija takođe nudi 2 pristupa za unapređenje planiranja putanje robota u misijama potrage i spašavanja. Prvi pristup podrazumeva primenu D* Lite algoritma u kombinaciji sa fazi logikom. Fazi logika koristi se za definisanje težinskog faktora ćelija mape namenjene za planiranje putanja robota, kako bi se izbegle binarne vrednosti. Na taj način se postiže da pretraga okruženja pokriva objekte prema prioritetu i da roboti za mapiranje ne ometaju druge robote pri kretanju. Drugi pristup je primena D* Lite algoritma u kombinaciji sa online učenjem. Ovaj pristup omogućava kraću putanju robota za mapiranje i minimizira rizična kretanja, jer se manevri za izbegavanje prepreka izvode pre potencijalnog sudara.'