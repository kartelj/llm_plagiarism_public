'Izbor strategije rutiranja visokog kvaliteta u paketnoj mreži ima značajan uticaj na pouzdanost mreže i prenos podataka u njoj. Odabrana strategija takođe utiče na korišćenje različitih resursa mreže. Neadekvatan izbor rutiranja može izazvati formiranje uskih grla u mreži i blokadu određenih linkova. Osim toga, na zadržavanje prilikom prenosa paketa, kao i na cenu mreže, utiče izabrana strategija rutiranja. Da bi se izabrala odgovarajuća strategija rutiranja za određenu mrežnu topologiju i zadane korisničke zahteve, provodi se optimizacija rutiranja u mreži. Proces optimizacije ima za cilj određivanje paketskih putanja kako bi se postigao što bolji pokazatelji mrežnih performansi. U zavisnosti od problema koji se rešavaju, optimizacija rutiranja može imati za cilj maksimizaciju propusne moći mreže, minimizaciju cene mreže, minimizaciju kašnjenja u prenosu itd.
U ovom radu, fokusiraćemo se na probleme optimizacije rutiranja u cilju maksimizacije propusne moći i minimizacije cene mreže. Takođe, želimo da komunikaciona mreža bude neblokirajuća. To podrazumeva da mreža treba da garantuje servis za sve korisnike koji generišu ili primaju saobraćaj unutar odobrenih granica. Bez obzira na trenutno stanje saobraćaja u mreži, korisnički zahtevi za slanje ili prijem paketa moraju biti usluženi, ukoliko se ne premašuju dozvoljene vrednosti. Osnova ovog istraživanja je predlog nove metode rutiranja bazirane na balansiranju saobraćaja i rutiranju prema najkraćoj putanji, koju nazivamo RBS (rutiranje sa balansiranjem saobraćaja). Predložena metoda rutiranja može se optimizovati tako da se ostvare maksimalna propusna moć mreže ili minimalna cena mreže, pri čemu se za optimizaciju koristi linearno programiranje.
Jedna od glavnih prednosti predloženog pristupa rutiranju je realna mogućnost njegove implementacije. Rutiranje prema najkraćoj putanji je u širokoj upotrebi, a naša metoda je modifikacija koja se može relativno lako implementirati. Dimenzija linearnog programa koji koristimo je prihvatljiva za praktičnu primenu, kao i vreme potrebno za njegovo izvršavanje. Korišćenjem naše metode, moguće je postići servis za veći broj korisnika nego što je to slučaju prilikom korišćenja regularnog rutiranja prema najkraćoj putanji, bez potrebe za promenom postojeće mrežne topologije. Takođe, u već postojećoj mreži, naša metoda omogućava servisiranje određenog broja korisnika po nižoj ceni u odnosu na cenu servisiranja istog skupa korisnika u mreži koja koristi rutiranje prema najkraćoj putanji.
U ovom radu biće prvo definisana strategija rutiranja sa balansiranjem saobraćaja. Zatim će biti data analiza performansi predložene strategije rutiranja i izvršeno njeno poređenje sa običnim rutiranjem prema najkraćoj putanji. Konkretno, biće analizirana dva slučaja. U prvom vršićemo optimizaciju rutiranja sa balansiranjem saobraćaja, sa ciljem postizanja maksimalne propusne moći mreže. Propusna moć u kojoj se primenjuje ova metoda zatim će biti poređena sa propusnom moći mreže u kojoj je primenjeno rutiranje prema najkraćoj putanji. Biće pokazano da se primenom balansiranja saobraćaja može ostvariti značajno povećanje propusne moći mreže, uz korišćenje postojećih resursa. U drugom slučaju, vršićemo optimizaciju naše metode rutiranja, sa ciljem postizanja minimalne cene mreže koja može da podrži određeni saobraćaj. Cena mreže koja koristi rutiranje sa balansiranjem saobraćaja zatim će biti poređena sa cenom mreže koja koristi obično rutiranje prema najkraćoj putanji. Pokazaćemo da je cena mreže koja može da podrži određeni saobraćaj manja ako se primenjuje naša metoda rutiranja.
Analiza će biti vršena za regularne i realne mrežne topologije.
Takođe, optimizacija rutiranja biće izvršena i za slučajeve kada se zahteva da mreža bude pouzdana. Pouzdana mreža mora biti u stanju da, i u slučaju neuspeha određenog resursa (linka ili rutera), omogući nesmetanu komunikaciju korisnicima. U slučaju neuspeha nekog resursa, veći teret se prenosi na one resurse koji su ostali u funkciji. Zbog toga se u takvoj mreži garantovani saobraćaj svakog korisnika mora dodatno ograničiti (čime se smanjuje propusna moć mreže), odnosno kapacitet svakog linka dodatno povećati (čime se povećava i cena mreže). Pokazaćemo da su performanse naše metode rutiranja u svakom analiziranom slučaju iste ili bolje od performansi rutiranja prema najkraćoj putanji, koje je danas široko rasprostranjeno.'