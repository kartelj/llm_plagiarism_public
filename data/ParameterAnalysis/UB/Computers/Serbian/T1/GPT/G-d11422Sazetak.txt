"Konstantno se povećava broj multimedijalnih uređaja u dnevnoj sobi koji imaju internet pristup, poput digitalnih TV prijemnika, tableta i mobilnih telefona. Preko lokalne kućne mreže ili interneta, ovi uređaji se mogu lako povezati. Naprotiv, u novije vreme, digitalni TV prijemnici su sve više opremljeni operativnim sistemima koji se koriste na mobilnim uređajima, olakšavajući razvoj distribuiranih aplikacija. Aplikacije razvijene u ovakvom okruženju digitalnih TV prijemnika, mobilnih uređaja i interneta mogu korisnicima ponuditi nove scenarije interakcije čovek-računar u odnosu na one koje pružaju aplikacije razvijene nezavisno za svaki uređaj. Istraživanje sistema u oblasti interakcije čovek-računar u dnevnoj sobi sa digitalnim TV prijemnicima i mobilnim uređajima pokazalo je da se postojeći sistemi razvijaju nezavisno, da su ograničene fleksibilnosti i da su uglavnom fokusirani na pojedinačne scenarije interakcije čovek-računar. U ovom radu predstavljena je SHARP softverska platforma koja nudi programsku podršku za efikasan i uniforman razvoj distribuiranih aplikacija u integrisanom okruženju digitalnih TV prijemnika, mobilnih uređaja i interneta. Ova platforma je razvijena kako bi pomogla istraživačima u oblasti interakcije čovek-računar da na jednostavan i brz način kreiraju nove aplikacije koje nude različite kombinacije scenarija interakcije čovek-računar u integrisanom okruženju. Da bi se postigao navedeni cilj na početku rada je urađen pregled postojećih sistema u oblasti interakcije čovek-računar u dnevnoj sobi sa digitalnim TV prijemnikom i mobilnim uređajima. Potom su identifikovani sledeći scenariji interakcije koje aplikacije razvijene u integrisanom okruženju mogu da pruže korisnicima: podela prikaza na više ekrana, (na mobilnim uređajima se prikazuje dodatni sadržaj kao pratnja onome što je na velikom TV ekranu), upotreba mobilnog uređaja za upravljanje akcijama na centralnom ekranu, detekcija pokreta korišćenjem senzora, dodatne čulne povratne informacije (haptički odgovor, svetlosno obaveštenje), pasivno gledanje televizije obogaćeno paralelnim interaktivnim aktivnostima, korisničko iskustvo poboljšano pristupom podacima iz digitalnog video toka, socijalnim mrežama i bazama metapodataka i interakcija grupe ljudi u okviru jedne sobe sa grupom ljudi na drugim lokacijama. Nakon identifikacije scenarija interakcije čovek-računar u integrisanom okruženju, predložena je, projektovana i implementirana SHARP softverska platforma da omogući razvoj aplikacija koje korisnicima nude identifikovane scenarije interakcije. Verifikacija prednosti razvijene platforme je vršena kroz razvoj društvenih igara, koje zbog velike popularnosti i tržišne isplativosti pokazuju fleksibilnost platforme i predstavljaju primer novih tipova aplikacija koje korisnicima nude različite kombinacije identifikovanih scenarija interakcije čovek-računar. Ispitivanjem iskustava 59 korisnika doneti su zaključci o tome kako korisnici prihvataju identifikovane scenarije interakcije. Nakon toga, verifikacija SHARP softverske platforme je izvršena poređenjem veličine, složenosti i vremena odziva aplikacija koje su razvijene korišćenjem i bez korišćenja platforme. Rezultati poređenja su pokazali da je softverska platforma uticala da se vreme potrebno za razvoj i testiranje aplikacija smanji. Vremena odziva prikupljena iz aplikacija razvijenih bez korišćenja i korišćenjem softverske platforme su pokazala da je aplikacija razvijena korišćenjem platforme unela prihvatljivo dodatno kašnjenje. Takođe, vremena odziva u svim verzijama aplikacija su bila u dozvoljenim granicama performansi utvrđenih pragova."