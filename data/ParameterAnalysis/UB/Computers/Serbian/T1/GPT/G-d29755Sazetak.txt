'Videli smo intenzivan razvoj područja računarstva u klaudu u prethodnoj deceniji. Diskutovali smo o različitim formama klaud okruženja i servisa koji se u njima pružaju. Tokom njihovog korišćenja identifikovali smo razne probleme koji predstavljaju velike izazove za korisnike. Čak i pre nego što su klaud platforme postale dostupne, administratori i korisnici relacionih baza podataka su se suočavali sa različitim izazovima. Međutim, ažuriranje softvera, koje predstavlja operativno zahtevan problem, je u klaud okruženju postao isključiva odgovornost pružaoca usluge. S druge strane, problemi koji zahtevaju poboljšanje performansi i optimizaciju relacione baze podataka su postali još očigledniji zbog većeg nivoa apstrakcije koji klaud okruženje donosi i većeg broja relacionih baza koje se moraju održavati. Obzirom da se u klaud okruženju sakupljaju i čuvaju detaljni podaci o korišćenju servisa, u ovom radu smo razvili sistem koji korisnicima olakšava razumijevanje funkcionisanja relacione baze podataka i identifikaciju mogućih problema. Nakon dubinskog proučavanja ove naučne oblasti, predložili smo sistem koji koristi dva tipa statističkih modela kako bi osigurao sveobuhvatnost i preciznost. Krajnje odluke o dobijenim podacima prepuštene su ekspertskom sistemu. Opisali smo i infrastrukturu zasnovanu na mikroservisima. Pored ovog sistema, detaljno smo opisali i organizaciju tima koji čine različiti akteri sa različitim odgovornostima. Sistem smo implementirali na Microsoft Azure platformi i temeljno testirali koristeći realno radno opterećenje Azure SQL relacione baze podataka tokom šestomesečnog perioda. Rezultati su pokazali značajno poboljšanje performansi izvršavanja upita, što su korisnici potvrdili i usmeno i pismeno. Analizirali smo i podatke o poboljšanju korišćenja relacionih baza podataka svih korisnika platforme koji su se prijavili na ovaj sistem. U zaključku rada razmatramo moguće buduće pravce i mogućnosti istraživanja u ovoj oblasti.'