WMN (Wireless Mesh Network), odnosno bežične mesh mreže, su sve aktuelniji u području bežičnih komunikacija. One omogućavaju veću fleksibilnost, pouzdanost i performanse od uobičajenih bežičnih lokalnih mreža. Uzimajući u obzir sve veće zahteve korisnika za brzim i efikasnim prenosom podataka, kao i za prenosom multimedijalnih sadržaja, kvalitet servisa (QoS) i povećan protok, ostvaren preko MCMI (Multi Channel Multi Interface) WMN, postaju glavne odrednice u dizajniranju WMN. Bitno je da se definiraju protokoli i metode rutiranja koji određuju optimalni put između početnog i ciljnog čvora kako bi se ostvario što bolji performans mreže. U okviru doktorske disertacije su definirane metrike rutiranja koje prate brze promene propagacijskih uslova na svakom linku unutar mreže, imajući u vidu da WMN karakteriše velika promenljivost signala, posebno u kompleksnim uslovima. Predstavljene su tri nove metrike: powerETX, powerWCETT i powerMIC, koje uzimaju u obzir nivo snage signala na prijemu, pored parametara definiranih u okviru postojećih metrika ETX, WCETT i MIC. Ove nove metrike omogućavaju veći protok podataka korisnika i manje kašnjenje od početka do kraja u poređenju sa postojećim, a njihovo implementiranje je moguće bez dodatnih hardverskih ulaganja, sa minimalnim softverskim izmenama. Imajući u vidu da postojeći algoritmi za dodelu kanala ne uključuju QoS podršku u MCMI-WMN i da prenos multimedijalnih sadržaja ima neprihvatljiva kašnjenja, predstavljen je novi protokol za link sloj, QoS-HMCP, koji uključuje podršku QoS kroz EDCA mehanizam pristupa. Na osnovu analize predloženih varijanti protokola doneti su zaključci koji varijanta QoS- HMCP protokola daje optimalne rezultate (najveći protok i najmanje kašnjenje), za koje kategorije saobraćaja i pod kojim uslovima mreže. Ovaj rad takođe daje pregled postojećih protokola rutiranja, strategija dodela kanala, i metrika rutiranja za MCMI WMN.