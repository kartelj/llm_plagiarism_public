Kontinualno obrazovanje i stalno usavršavanje predstavlja jednu od osnovnih paradigmi napretka savremenog društva, zasnovanog na tehničko-tehnološkom razvoju i globalnom poslovanju. Obrazovanje i sticanje znanja danas postaje mnogo brže, praćeno informatičkom evolucijom i napredovanjem tehnologija, što dovodi do novih naučnih saznanja i primena, ali i razvoja novih naučnih oblasti. Početkom XXI veka, nastala je jedna nova naučna oblast, kao disciplina poslovne inteligencije, za otkrivanje zakonitosti u podacima iz oblasti edukacije (eng. Educational Data Mining), koja se bavi razvojem metoda za istraživanje i utvrđivanje zakonitosti u podacima koji dolaze iz oblasti edukacije i koristi svoje metode radi boljeg razumevanja ponašanja studenata i realizacije nastavnog procesa. Predmet doktorske disertacije predstavlja mogućnost primene poslovne inteligencije u obrazovanju, kako bi se identifikovali ključni činioci uspeha studenata radi poboljšanja visokoškolskog obrazovnog procesa. Utvrđivanje najznačajnijih varijabli o studentu, od sredine iz koje dolazi i završene srednje škole, uspeha na prvoj godini osnovnih akademskih studija, preko njihovog uticaja i korelacije sa celokupnim uspehom studiranja, do mogućnosti preciznog predviđanja uspeha na kraju studija, primenom metoda, tehnika i alata poslovne inteligencije, predstavlja centralni predmet istraživanja disertacije. Doktorska disertacija detaljno analizira dosadašnja istraživanja i saznanja iz oblasti otkrivanja zakonitosti u podacima iz oblasti edukacije, a posebno visokoškolske edukacije, na osnovu koga je uočena potreba za predlogom novog pristupa i metoda za predviđanje indikatora uspešnosti studiranja na visokoškolskim institucijama. Disertacija takođe daje predlog originalnog softverskog rešenja–aplikacije za analizu, praćenje i predviđanje uspeha studenata na osnovnim akademskim studijama, kao deo integrisanog portala za razmenu znanja i informacija na relaciji student-fakultet. Primenom metoda i tehnika poslovne inteligencije, izvršena je implementacija razvijenih modela za predviđanje uspeha studiranja, kao i verifikacija dobijenih rezultata nad bazom studenata Fakulteta organizacionih nauka, Univerziteta u Beogradu. Doktorska disertacija je strukturirana u 12 poglavlja, gde su u uvodnom poglavlju predstavljeni ciljevi, hipoteze, kao i plan realizacije i istraživanja doktorske disertacije. Potom su kroz naredna dva poglavlja dati osnovni koncepti poslovne inteligencije i otkrivanja zakonitosti u podacima, uključujući analizu i sistematizaciju saznanja istraživanjem obimne literature o otkrivanju zakonitosti u podacima u oblasti visokoškolske edukacije. Četvrto poglavlje daje osnovni prikaz projektovanog modela istraživanja, pre svega u pogledu korišćene softverske podrške za realizaciju istraživanja, kao i izvora i strukture podataka koji su korišćeni. U petom poglavlju su primenjeni koncepti deskriptivne i komparativne analize, za detaljnije utvrđivanje strukture podataka, međusobnih zavisnosti i korelacija unutar podataka. Od šestog do osmog poglavlja, predstavljen je iv razvoj predikcionih modela u RapidMiner, Clementine i Matlab softverskom okruženju korišćenjem modela regresije, stabla odlučivanja, mašina sa vektorima podrške i veštačkih neuronskih mreža, dok deveto poglavlje pruža komparativnu analizu performansi prethodno razvijenih predikcionih modela, kao i identifikaciju najuticajnijih atributa na uspeh studiranja. U desetom poglavlju predstavljena je osnovna struktura i funkcionalnosti informacionog sistema za analizu i praćenje uspešnosti visokoškolske edukacije. Jedanaesto poglavlje pruža zaključna razmatranja i sumiranje ključnih rezultata, kao i osnovne smernice za dalji razvoj i unapređenje predikativnih modela, dok se sama doktorska disertacija završava sa dvanaestim poglavljem u kojem je dat pregled korišćene literature. Doktorska disertacija sadrži dva dokumenta kao priloge. U prvom prilogu daje se detaljna specifikacija svih slučajeva korišćenja razvijenog informacionog sistema za analizu i praćenje uspešnosti studiranja. Mogućnosti takvog informacionog sistema, putem detaljnog prikaza korisničkog interfejsa, sa sintetičkom i analitičkom analizom podataka o performansama uspeha i uticajnih faktora predstavljene su u drugom prilogu. U disertaciji je predstavljen celovit istraživački poduhvat na ovim prostorima sa primenom metoda i tehnika poslovne inteligencije u cilju sprovođenja analiza i mogućnosti predviđanja uspeha studenata na osnovnim akademskim studijama, koji ujedno može predstavljati i efikasnu podršku menadžmentu visokoškolskih institucija za donošenje odluka sa ciljem poboljšanja realizacije edukativnog procesa. Razvijeni modeli bi trebalo da pomognu nastavnicima u ranoj identifikaciji studenata sa kojima mogu da sarađuju, studenata koji imaju ambicije konstantnog usavršavanja i napredne edukacije, ali i studenata kojima je potrebna dodatna, dopunska edukacija kako bi poboljšali i unapredili svoje znanje. Model može koristiti i studentima, kao mogućnost uvida u prediktovani uspeh na fakultetu na osnovu postojećih navika učenja, rada i ocena, a takođe, koristi bi imale i kompanije koje žele da na vreme identifikuju studente kao potencijalne buduće praktikante ili zaposlene. Konačni rezultat disertacije ogleda se u preporuci korišćenja 14 modela koji ostvaruju tačnost veću od 90%, za predikciju prosečne ocene, prosečne dužine studiranja ili ocene na stručnim predmetima sa četvrte godine, kao i utvrđenim faktorima, varijablama koje su od krucijalnog značaja za determinisanje uspešnosti studiranja. Rezultati istraživanja pomoći će da se analizira problematika daljeg uvođenja sistema i modela za predviđanje uspeha studenata na visokoškolskim obrazovnim institucijama, kao i da se detaljnije utvrde zahtevi koji se postavljaju pred buduće studente i na koji način oni mogu da ostvare što bolji uspeh. Takođe, rezultate istraživanja mogu koristiti i drugi visokoškolski obrazovni sistemi (npr. master akademske studije) sa minimalnim doradama, dopunama, a sve sa ciljem unapređenja i poboljšanja celokupnog procesa akademskog obrazovanja. Razvijen je integralni sistem za praćenje uspeha studenata tokom osnovnih akademskih studija, koji može pomoći visokoškolskim obrazovnim institucijama da prilikom izrade nastavnog plana i programa donesu adekvatne odluke i usmere edukaciju u optimalnom pravcu. Rezultati istraživanja sprovedenog u doktorskoj disertaciji pomoći će da se oblast otkrivanja zakonitosti u podacima iz oblasti edukacije približi istraživačima u Srbiji, kao i da se v započne proces uvođenja sistema i modela za predviđanje uspeha studenata na visokoškolskim obrazovnim institucijama.