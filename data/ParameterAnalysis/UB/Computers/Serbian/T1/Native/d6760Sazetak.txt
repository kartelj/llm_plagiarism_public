U ovoj disertaciji istražena je primena savremenih metoda softverskog inženjerstva u razvoju softvera otvorenog koda u oblasti inteligentnih sistema. Razvijen je opšti model softverskog frejmvorka i date su preporuke za vođenje projekata otvorenog koda u toj oblasti. Model frejmvorka i preporuke za vođenje projekata razvijeni su, i potvrđeni u praksi kroz razvoj dodatnih funkcionalnosti jednog izabranog softverskog frejmvorka za neuronske mreže. Izabrani softverki frejmvork za neuronske mreže je trenutno jedan od vodećih softvera u toj oblasti u svetu. Predložene metode razvoja softvera su opšteg karaktera, primenljive su i u drugim oblastima inteligentnih sistema, i odgovaraju na aktuelne probleme i specifičnosti razvoja softvera u tim oblastima. Problemi i specifičnosti se javljaju kao posledica toga što se često radi o softveru istraživačke namene koji treba da bude primenljiv i za praktične probleme, i kao posledica složenosti softvera koji istovremeno treba da bude jednostavan za korišćenje i modifikaciju. Predložene metode razvoja odnose se na specifikaciju zahteva, planiranje razvoja, projektovanje, implementaciju i održavanje, i date su u vidu preporuka koje su se pokazale kao dobra praksa. Pored ovog teorijskog i metodološkog doprinosa, kroz disertaciju su razvijena i konkretna unapređenja izabranog frejmvorka iz oblasti inteligentnih sistema, koja značajno unapređuju njegovu praktičnu primenu.