Predmet istraživanja ove doktorske disertacije je model za klasifikaciju, sa ciljem razvoja modela zasnovanog na zaključivanju na osnovu slučajeva i inteligentnom izboru mera sličnosti, koji će pomoći što precizniju klasifikaciju novih slučajeva. Cilj je razmotriti da li domensko znanje, koje se može izraziti preko funkcija preferencija, može biti bolje iskorišćeno na takav način da poboljša prediktivne performanse sistema zaključivanja na osnovu slučajeva (ZOS). Dodatno, cilj je utvrditi da li model sa korišćenjem određenih mera sličnosti za kategoričke atribute, u kombinaciji sa korišćenjem funkcija preferencija za numeričke atribute, može dati bolje rezultate od tradicionalnog modela ZOS-a. Merenje sličnosti između slučajeva je važan deo svakog ZOS modela. Tradicionalno, za merenje sličnosti u modelima ZOS se koristi Euklidova metrika, za numeričke varijable, odnosno funkcija preklapanja za kategoričke atribute. Teorija preferencija se takođe može iskoristiti za merenje sličnosti između slučajeva, naročito što ona pruža više mogućnosti u izražavanju preferencija donosilaca odluka. Dodatno, pokazaće se i rezultati klasifikacije modela u kojima su korišćene određene mera sličnosti za kategoričke atribute, a u kombinaciji sa korišćenjem funkcija preferencija za numeričke atribute. Rad obuhvata i optimizaciju težina atributa, kao i rezultate predikcione moći modela u zavisnosti od broja nabližih suseda koji se uzimaju u obzir. Genetski algoritam je korišćen za podešavanje parametara funkcija preferencija, kao i za optimizaciju težina atributa. Model je testiran na tri različita skupa podataka o klijentima kojima treba razmotriti kreditni zahtev, dok se za procenu učinka prediktivnog modela koristi metodologija desetostruke unakrsne validacije. Particije unakrsne validacije su se generisale korišćenjem takozvanog semena za slučajni izbor podataka. Rezultati istraživanja pokazuju da predloženi pristupi sa primenom teorije preferencija, u svakom slučaju, bez obzira na primenjene mere sličnosti za kategoričke atribute, mogu nadmašiti rezultate tradicionalne K-NN klasifikacije. Sa druge strane, što se tiče modela u kojima se koriste funkcije preferencije, ali različite mere sličnosti za kategoričke atribute, pokazalo se da za svaki pojedinačni skup podataka postoji njemu najviše odgovarajuća tehnika u kojoj se pored funkcija preferencije koristi i određena mera sličnosti za kategoričke varijable.