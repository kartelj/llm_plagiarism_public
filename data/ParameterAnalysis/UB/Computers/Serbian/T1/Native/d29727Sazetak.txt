Paralelni testovi znanja su testovi koji sadrže različite skupove stavki (skupove pitanja ili zadataka različitih vrsta) sa približno jednakim mernim osobinama, što ih čini međusobno zamenljivim. Oni imaju primenu kada više ispitanika rešava test, bez obzira da li to čine u isto ili u različito vreme. Rezultati dobijeni testiranjem moraju da budu poredivi. Automatizam u procesu sastavljanja paralelnih testova znanja je praktično neophodan da bi se postigla objektivnost ispitivanja dobrim balansiranjem mernih osobina različitih primeraka testa i smanjila mogućnost grešaka ispitivača u merenju znanja. Što je testiranje masovnije, ušteda uloženog vremena ispitivača za pripremu paralelnih testova, primenom automatizacije sastavljanja, postaje značajnija. Pošto problem automatskog sastavljanja paralelnih testova (ASPT) spada u NP-teške probleme kombinatorne optimizacije, korišćenje heuristika je očekivano i neophodno. Problem ASPT je izomorfan sa nekim postojećim problemima kombinatorne optimizacije, pa se heuristike za rešavanje tih problema mogu koristiti i za rešavanje problema ASPT. U disertaciji je dat opsežan pregled postojećih formulacija ovog problema, odnosno njihovih matematičkih modela, a zatim pregled heuristika koje se koriste za rešavanje različitih formulacija problema. Najpre su formulacije problema i heuristička rešenja nezavisno klasifikovani, a zatim se njihovom unakrsnom klasifikacijom ukazalo na otvoren prostor za istraživanje kroz nove kombinacije formulacija problema i heuristika za njihovo rešavanje. Heuristike koje se koriste za rešavanje problema ASPT su uglavnom heuristike poboljšanja, čije se izvršenje prekida ili kada dođe do unapred zadatog vremena izvršavanja ili kada je dostignut željeni kvalitet rešenja. Konstruktivne heuristike se uglavnom koriste za kreiranje početnog rešenja za heuristike poboljšanja. Fokus ove disertacije je na predlogu novog efikasnog metoda polinomijalne kompleksnosti za kompletno rešavanje problema ASPT. Predloženi metod rešava jednu formulaciju Problema pakovanja u korpe prilagođavanjem konstruktivne heuristike koju su predložili Nawaz, Enscore i Ham, a koja do sada nije primenjivana za rešavanje problema ASPT. Među karakteristikama novog metoda ističu se predvidivo vreme njegovog izvršenja, efikasnost i jednostavnost implementacije. Predvidivo vreme i efikasno sastavljanje testova je od posebnog značaja u obrazovnim ustanovama u kojima se vrše česta testiranja relativno malog broja ispitanika, a gde su raspoloživi računarski resursi za ASPT ograničeni. Predloženi metod ASPT je implementiran i upoređen sa efikasnim poredivim metodima koji su zasnovani na heuristikama poboljšanja, kakve su simulirano kaljenje (eng. Simulated Annealing, SA) i pretraga promenljivih okolina (eng. Variable Neighborhood Search, VNS). U otvorenoj literaturi, VNS metod daje rezultate najboljeg kvaliteta za problem ASPT formulisan kao Problem pakovanja u korpe. Vreme izvršenja predloženog algoritma je značajno kraće u poređenju sa SA algoritmom, dok je kvalitet zanemarljivo lošiji. U poređenju sa VNS algoritmom, prosečno vreme izvršavanja je značajno kraće, dok za isto vreme izvršavanja (postignuto prekidanjem izvršavanja VNS algoritma), predloženi novi algoritam postiže bolji kvalitet rešenja za slučaj relativno malog broja paralelnih testova (20, 30 i 60) i banke stavki relativno male veličine (300 stavki), kakvi se često sreću kod testova znanja u obrazovnim institucijama.