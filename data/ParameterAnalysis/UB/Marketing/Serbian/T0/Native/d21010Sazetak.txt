: Otvoreni bedževi su obećavajuća edukativna tehnologija za priznavanje postignuća, veštine, kvaliteta ili interesa pojedinca ili grupe. Poslednjih godina, pojavio se veći broj softverskih sistema zasnovanih na Infrastrukturi Otvorenih bedževa (eng. Open Badges Infrastructure - OBI) koji podržavaju različite prakse nastave/učenja i izdavanja bedževa. Međutim, njihova upotrebljivost u konkretnom edukativnom okruženju može značajno da varira. To nastavnicima donosi velike izazove prilikom odabira jednog ovakvog sistema za konkretnu edukativnu primenu. Cilj ovog istraživanja je da predloži potencijalne metrike upotrebljivosti - opšte i tehnološki-specifične za sisteme zasnovane na OBI specifikaciji, koje se mogu koristiti efektivno prilikom odabira ove edukativne tehnologije. Glavni rezultat istraživanja je metodološki okvir koji je obuhvatio standardne opšte metrike upotrebljivosti (npr., ocena opažene upotrebljivosti na osnovu Skale Upotrebljivosti Sistema) i određene tehnološki-specifične metrike upotrebljivosti koje su razvijene u okviru istraživanja (npr., ocena lakoće deljenja bedževa, ocena zadovoljstva podrškom za kreiranje bedževa, itd.). Predloženi pristup je ispitan u empirijskoj studiji zasnovanoj na mešovitom metodu istraživanja. Rezultati studije su obezbedili dokaze o efektivnosti pristupa u datom kontekstu. Pokazalo se da su predložene kategorije metrika komplementarne i da su metrike diferencirale evaluirane sisteme na zadovoljavajući način. Uz to, rezultati kvalitativne evaluacije su otkrili glavne probleme upotrebljivosti evaluiranih sistema. Pristup se može primeniti u različitim edukativnim okruženjima s obzirom na to da su predložene metrike relativno jednostavne za prikupljanje i interpretaciju.