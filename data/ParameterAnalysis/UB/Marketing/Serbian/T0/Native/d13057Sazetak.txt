Cilj istraživanja u doktorskoj disertaciji predstavlja formulisanje koncepta integrisanog oglašavanja čijom implementacijom se postiže maksimiziranje rezultata i ostvarenje pozitivnih efekata, kako sa aspekta oglašivača, tako sa aspekta ciljnog auditorijuma. U disertaciji su utvrđeni efekti korišćenja različitih instrumenata oglašavanja i mogućnosti njihovog integrisanja u svrhu prenošenja jedinstvene poruke auditorijumu, na način koji bi generisao njihove pozitivne kognitivne i afektivne reakcije. Еmpirijsko istraživanje je sprovedeno je u decembru 2015. godine na Fakultetu organizacionih nauka na uzorku od 322 studenta druge godine tog fakulteta. Istraživanje je sprovedeno u dve sukcesivne faze. U okviru prve faza sprovedena su tri eksperimenta u kontrolisanim laboratorijskim uslovima koji su podrazumevali izlaganje ispitanika određenim audio-vizuelnom materijalima, posebno prilagođenim za te namene, u kojima se pojavljivalo indirektno, direktno i integrisano oglašavanje. U drugoj fazi, ispitanici su popunjavali upitnike u štampanoj formi, namenjene za procenu njihovih kognitivnih i afektivnih reakcija. U svrhu procene kognitivne komponente korišćeni se testovi spontanog prisećanja (bez pomoći), testovi prisećanja uz ponuđenu pomoć (kategorije proizvoda) i prepoznavanja (iz liste ponuđenih opcija) i ispitivanje stavova ispitanika o različitim tipovima oglašavanja, odnosno proizvodima koji se na određeni način oglašavaju. Bazirano na rezultatima empirijskog istraživanja, dobijenih za sva tri tipa oglašavanja (indirektno, direktno i integrisano), integrisano oglašavanje je pokazalo najveći potencijal za planiranje pozicioniranosti brendova u svesti auditorijuma. Pri tome, može se uvideti da su dobri rezultati kod ispitanika (malo lošiji nego u slučaju integrisanog) postignuti u slučaju direktnog oglašavanja, ali se može zaključiti da je to posledica fokusiranosti auditorijuma na eksperimentalni materijal koji su gledali, što ne oslikava realne situacije. Rezultati su pokazali da se, bez određenog podsetnika, ii Integrisano oglašavanje bazirano na kognitivnim i afektivnim reakcijama auditorijuma auditorijum slabo seća indirektno oglašavanih brendova, što ukazuje da ovaj tip oglašavanja samostalno korišćen ne daje željene rezultate. Sa druge strane, ispitanici su iskazali pozitivnije stavove prema indirektnom oglašavanju, što ga čini poželjnim instrumentom za prevazilaženje otpora auditorijuma koji može nastati usled preterane izloženosti različitim marketinškim stimulusima iz okruženja. Ovaj rezultat istraživanja jasno implicira potrebu za planiranjem oglašavanja prvenstveno u integrisanoj formi sa sinergičnim porukama. Bazirano na dobijenim rezultatima, a u kontekstu planiranja integrisanog oglašavanja, indirektno oglašavanje bi moglo dobiti primarni značaj u odnosu na direktno komuniciranje, uzevši u obzir druge brojne ciljeve, osim cilja motivacije na kupovinu. Pozicioniranost u svesti ciljnog auditorijuma i impliciranje rezonantnog efekta, može biti snažniji stimulans u smislu dugoročne investicije integrisane sa ostalim instrumentima marketinške i korporativne komunikacije.