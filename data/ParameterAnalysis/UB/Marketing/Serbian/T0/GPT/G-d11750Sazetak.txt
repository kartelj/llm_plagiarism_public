Ova doktorska disertacija ima za cilj da istakne i objasni na koji način grupno donošenje odluka može poboljšati sistem poslovne inteligencije. Termin poslovna inteligencija, gde inteligencija prvobitno označava izveštavanje ili obaveštavanje za podršku poslovnim odlukama, kada je tako koncipirana, unapređuje adaptaciju na nove situacije i brzinu i preciznost rešavanja problema. Međutim, razlikuje se od dominantne, psihološke upotrebe termina inteligencija, jer se ne odnosi na individualne sposobnosti, već na tehnološko rešenje koje koristi kompanija. Poslovna inteligencija nije ni proizvod, ni sistem, već arhitektura i skup integrisanih operativnih aplikacija i aplikacija za podršku odlučivanju. Ona podrazumeva iskorišćavanje svih potencijala podataka, informacija i znanja u kompaniji za donošenje boljih i tačnih poslovnih odluka i prepoznavanje novih poslovnih prilika. Podrška individualnom donosiocu odluka je ključna za uspešno upravljanje u svakoj kompaniji. Međutim, kako poslovni sistemi postaju sve kompleksniji, a odgovornost za donete odluke sve veća, postoji potreba za uključivanjem različitih ideja i mišljenja članova tima, odnosno za korišćenjem znanja za donošenje grupnih odluka. Matematički je dokazano da je ukupno znanje tima uvek veće od znanja bilo kog pojedinačnog člana, pod uslovom da postoji komunikacija i deljenje resursa među članovima tima. S druge strane, postoji očigledna potreba za unapređenjem kvaliteta odluka donetih u grupi, što je stalna tema interesovanja istraživača sa velikim praktičnim i teoretskim značajem. Stoga će se posebno obraditi pitanja akvizicije, skladištenja i distribucije znanja, jer će znanje biti prisutno kroz celu disertaciju i predstavljati povezujući element rukopisa.