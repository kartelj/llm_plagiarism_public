Doktorska disertacija se fokusira na unapređenje metodologije za kreiranje i procenu kompozitnih indikatora, koju su razvili stručnjaci iz Organizacije za ekonomsku saradnju i razvoj (OECD) i Objedinjenog istraživačkog centra (JRC). Kompozitni indikatori su metrike koje se formiraju agregacijom pojedinačnih ponderisanih indikatora, koji predstavljaju različite aspekte posmatranog višedimenzionalnog koncepta. Ovi indikatori se sve češće koriste za rangiranje i procenu entiteta u različitim sferama života. OECD-JRC metodologija nudi korisne upute za sprovođenje složenog procesa kreiranja metodološkog okvira kompozitnog indikatora. Ipak, postupak dodeljivanja težinskih koeficijenata i analiza robusnosti i osetljivosti su aspekti metodologije koji i dalje privlače pažnju. Cilj metode dodeljivanja težinskih koeficijenata, koja je predložena u ovoj disertaciji, je određivanje koeficijenata koji maksimizuju stabilnost metrike, merenu sumom standardnih devijacija relativnih doprinosa indikatora. Predloženo je da se za definisanje ograničenja modela koristi kombinacija metode reuzorkovanja i Ivanovićevog odstojanja (I-odstojanje), dok je za rešavanje definisanog optimizacionog modela korišćena metaheuristika unapređeno raspršeno pretraživanje (eSS). Nova metoda uzima u obzir stabilnost kompozitnog indikatora već prilikom određivanja težinskih koeficijenata i predlaže težinske koeficijente zasnovane na podacima, čime se smanjuje stepen intuitivnosti metode i prevazilazi činjenica da se analiza robusnosti često ne sprovodi u procesu kreiranja i procene kompozitnih indikatora. Prema rezultatima istraživanja, pokazano je da se predložena metoda može uspešno primeniti u procesu kreiranja i procene kompozitnih indikatora.