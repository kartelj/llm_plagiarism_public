Bedževi otvorenog tipa predstavljaju inovativnu edukativnu tehnologiju koja omogućava priznavanje dostignuća, veština, kvaliteta ili interesa pojedinaca ili grupa. U poslednje vreme, sve je više softverskih sistema zasnovanih na Infrastrukturi Otvorenih bedževa (Open Badges Infrastructure - OBI) koji podržavaju razne metode nastave/učenja i izdavanja bedževa. Ipak, njihova primenljivost u određenom edukativnom okruženju može se značajno razlikovati, što nastavnicima stvara velike izazove prilikom izbora takvog sistema za specifičnu edukativnu upotrebu. Ova studija ima za cilj da predloži potencijalne metrike upotrebljivosti - opšte i tehnološki-specifične za sisteme zasnovane na OBI specifikaciji, koje bi mogle biti efikasno korišćene prilikom izbora ove edukativne tehnologije. Ključni rezultat istraživanja je metodološki okvir koji uključuje standardne opšte metrike upotrebljivosti (npr., ocena opažene upotrebljivosti na osnovu Skale Upotrebljivosti Sistema) i određene tehnološki-specifične metrike upotrebljivosti koje su razvijene tokom istraživanja (npr., ocena lakoće deljenja bedževa, ocena zadovoljstva podrškom za kreiranje bedževa, itd.). Predloženi pristup je testiran u empirijskoj studiji zasnovanoj na kombinovanom metodu istraživanja. Rezultati studije su potvrdili efikasnost pristupa u datom kontekstu. Utvrđeno je da su predložene kategorije metrika komplementarne i da su metrike uspešno diferencirale evaluirane sisteme. Pored toga, rezultati kvalitativne evaluacije su otkrili glavne probleme upotrebljivosti evaluiranih sistema. Ovaj pristup se može primeniti u različitim edukativnim okruženjima s obzirom na to da su predložene metrike relativno jednostavne za prikupljanje i tumačenje.