Doktorska disertacija se fokusira na kreiranje modela za ekološko upravljanje na državnom nivou, kroz integraciju metoda za procenu rizika. Cilj je pružiti podršku u procesu donošenja odluka na državnom nivou prilikom formiranja zakona, politika i nacionalnih strategija, kao i unaprediti upravljanje ekološkim rizicima. Model bi trebalo da omogući sveobuhvatan pristup proceni ekoloških rizika, uzimajući u obzir faktore rizika koji su često zanemarivani, poput percepcije ekoloških rizika od strane javnosti, kao i sklonosti ka ekološkom riziku različitih društvenih aktera, uključujući pojedince, organizacije i druge društvene grupe. Model ekološkog upravljanja na državnom nivou koji integriše metode procene rizika (Model EUnNN-IMPR), predstavljen u ovoj disertaciji, koristi hibridni pristup, odnosno kombinaciju kvalitativnih i kvantitativnih metoda procene rizika za rangiranje ekoloških rizika i rizika za životnu sredinu. Ovo pruža podršku u procesu donošenja odluka o prioritetima u ekološkom upravljanju. Primena ovog modela ima za cilj identifikaciju kritičnih oblasti ekološkog upravljanja na državnom nivou i pružanje smernica za definisanje strateških prioriteta u rešavanju ekoloških problema i zaštiti životne sredine. Jedna od prednosti ovakvog modela je poboljšanje kvaliteta životne sredine i zdravlja stanovništva, kroz određivanje prioriteta u ostvarivanju ciljeva ekološkog upravljanja, zasnovanih na rangiranim ekološkim rizicima i rizicima za životnu sredinu. Ovaj model takođe uključuje javnost ne samo u procesu percepcije i ocene rizika, već i u procesu donošenja ekoloških odluka, čime se unapređuje podrška za uspostavljanje transparentne i efikasne nacionalne politike i strategije zaštite životne sredine.