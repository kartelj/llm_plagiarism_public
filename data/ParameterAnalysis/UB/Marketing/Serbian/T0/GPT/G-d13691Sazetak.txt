Sajber ratovanje predstavlja konflikte koji se odvijaju u digitalnom prostoru, koristeći se informaciono-komunikacionim tehnologijama. Ova vrsta sukoba je specifična i razlikuje se od tradicionalnih ratova po svojim sredstvima, metodama i učesnicima. Sajber ratovanje se može odvijati bez obzira na to da li je u pitanju ratno ili mirnodopsko vreme. Tehnološki, ne razlikuje se mnogo od kriminalnih, špijunskih ili terorističkih aktivnosti. Sa porastom uticaja informacionih tehnologija na nacionalnom i globalnom nivou, potencijal ovog oblika sukoba raste. Države ulažu sve više sredstava u razvoj kapaciteta za vođenje sajber sukoba, razvijajući organizacione strukture i strategije za njihovo vođenje. Neki su čak proglasili digitalni prostor petim bojištem, ravnopravnim sa kopnom, morem, vazduhom i svemirom. Međutim, postoji potreba za međunarodnim pravnim regulisanjem ovakvih sukoba. Iako je sajber ratovanje relativno novo polje, već postoji bogata literatura koja se bavi mogućim načinima njegovog regulisanja. Posebno se ističe pristup koji se zasniva na efektima sajber napada, koji je prihvaćen od strane većine međunarodnih pravnih stručnjaka. Ipak, u praksi, situacije i posledice sajber napada na međunarodnom nivou ostaju nerešene. Države koriste činjenicu da je teško otkriti napade dok se ne manifestuju njihove posledice, a često je nemoguće identifikovati napadače i utvrditi odgovornost neke države za napad. S obzirom na značaj sajber sukoba u savremenim međunarodnim odnosima, kao i na očekivani rast njihovog značaja u budućnosti, ova disertacija se bavi međunarodnopravnim regulisanjem sukoba u digitalnom prostoru. Cilj istraživanja je utvrđivanje prirode sajber ratovanja i sukoba, kako bi se predložili načini njihovog budućeg regulisanja. Ovo se postiže analizom pretnji od sajber sukoba, njegovih specifičnosti, prirode, vrsta i sadržaja, kao i procenom primenljivosti tradicionalnog prava na nove situacije sukoba u digitalnom prostoru. Istraživanje se bavi i izgradnjom osnove za buduća teorijska i praktična istraživanja u ovoj oblasti. S obzirom na ograničenja koja proističu iz tehnološke prirode informaciono-komunikacionih tehnologija i digitalnog prostora, kao i na brzu i dinamičnu primenu ovih tehnologija u svrhu vođenja sukoba, polazna hipoteza istraživanja je bila da ne postoji teorijska osnova za dugoročno predviđanje i razumevanje prirode sajber ratovanja, niti za njegovo međunarodnopravno regulisanje. S obzirom na promenljivu prirodu sajber ratovanja i sukoba, i na potrebu za istovremenom i kompleksnom analizom predmeta istraživanja u kontekstu više različitih naučnih disciplina, poput računarskih, pravnih, vojnih i socioloških nauka, kao i dosadašnje vojne teorije i prakse i prakse informacione bezbednosti, prihvaćen je multidisciplinarni i delimično interdisciplinarni pristup istraživanju. U cilju pružanja naučnog objašnjenja ključnih kategorija, fenomena i pojmova od značaja za istraživanje, poput digitalnog prostora, sajber napada, sajber oružja, sajber ratovanja i sukoba u digitalnom prostoru, izvršena je sveobuhvatna analiza i sistematizacija dosadašnjih znanja, prakse i iskustava iz oblasti sajber sukoba i ratovanja. Cilj ovog postupka je bio sinteza navedenih ključnih pojmova od značaja za razumevanje prirode sajber ratovanja i njegovog međunarodnopravnog regulisanja. Rezultati istraživanja su pokazali da je sajber ratovanje tehnološki zavisan oblik sukoba koji se odvija u digitalnom prostoru i koji se konceptualno razlikuje od svih tradicionalnih formi sukoba u fizičkom okruženju. Ključni elementi sukoba u digitalnom prostoru, poput sredstava sukoba (oružja), učesnika i metoda ratovanja se po svojoj prirodi značajno razlikuju od situacija tokom tradicionalnih oružanih sukoba. Ključni problemi međunarodnopravne regulacije sajber ratovanja je česta nemogućnost otkrivanja sajber napada, identifikacije i atribucije napadača i utvrđivanja odgovornosti država za napad. Ovi problemi imaju poreklo u tehnološkoj prirodi i stoga se ne mogu efikasno rešiti isključivim pravnim regulisanjem, bez primene odgovarajućih tehnoloških rešenja. U nekim područjima, poput izvođenja sajber napada sa direktnim učešćem ljudi van javnih i zatvorenih računarskih informacionih mreža, ključne aktivnosti za primenu prava se ne mogu praktično ostvariti. U radu je izvršena sveobuhvatna analiza velikog broja relevantnih izvora pojmova, definicija i koncepata na osnovu kojih su utvrđene ključne karakteristike digitalnog prostora i vođenja sukoba u njemu. Po rezultatima analize, digitalni prostor je okruženje u kome se stvaraju, čuvaju, obrađuju, razmenjuju i uništavaju podaci i informacije primenom računarskih sistema za koje je karakteristično postojanje ili mogućnost uspostavljanja umreženosti sistema, procesa i ljudi na nivou podataka. Ova disertacija se posebno bavi problemima primene tradicionalnog Međunarodnog prava oružanih sukoba na sukobe u digitalnom prostoru, vrši analizu ključnih pojmova, koncepata i fenomena od značaja za sajber ratovanje između država i nudi predlog kao posledicu utvrđenih rezultata istraživanja koji se odnosi na buduće ponašanje država u cilju izgradnje sposobnosti za sajber odbranu od napada u digitalnom prostoru i međunarodno pravnu akciju na budućem regulisanju sukoba u digitalnom prostoru. Za razliku od tradicionalnih sukoba u fizičkom okruženju koji predstavljaju organizovanu primenu ekskluzivnog i specifičnog naoružanja, odnosno sredstava za vođenje sukoba, sajber ratovanje je proces, a ne upotreba „sajber oružja“. Taj proces predstavlja namerno narušavanje informacione bezbednosti napadnutog sistema u digitalnom prostoru u vojne svrhe. Načelno, svaki proces sajber napada se sastoji od otkrivanja ranjivosti ciljanog sistema, utvrđivanja njegove prirode, iskorišćavanje ranjivosti radi neovlašćenog pristupanja sistemu i izvršenje dejstva napada. Ovaj proces primarno zavisi od tehnologije računarskih sistema i informacione bezbednosti, a ne od vojne veštine i prakse. Pa ipak, bez obzira što ga ne moraju izvoditi vojnici, što u postupku sajber napada nema primene specifičnog, vojnog naoružanja i što se može izvoditi u miru kao i tokom rata, u okviru ili van konteksta političkog sukoba, prikriveno, odloženo i decentralizovano, sajber napadi imaju potencijal da ostvare značajne vojne efekte i ciljeve na taktičkom, operativnom i strategijskom nivou. Imajući u vidu specifičnu, tehnološki zasnovanu prirodu sajber ratovanja, ono se treba shvatiti u najširem konceptu, ne kao sukob u stanju rata ili vojna aktivnosti u toku vojnih operacija u fizičkom okruženju, već kao veliki broj mogućih aktivnosti koje se odvijaju na fizičkom, logičkom i kognitivnom nivou digitalnog prostora. Logički nivo digitalnog prostora, zasnovan na logičko-matematičkim pravilima i instrukcijama je osnova digitalnog prostora, koja povezuje njegov uticaj na živi i neživi svet u fizičkom okruženju preko podataka, računarskih sistema koji ih obrađuju i značenja informacija koje ti podaci nose. Široka primena informaciono-komunikacionih tehnologija u digitalnom prostoru u svrhu vođenja sukoba na međunarodnom nivou je posledica njihove velike zastupljenosti u svim segmentima ljudskog života i rada. Pri tome se iste tehnologije i principi njihovog rada primenjuju u mirnodopskom i vojnom okruženju. Ta činjenica, a ne obim i sadržaj efekata sukoba u digitalnom prostoru, čini ovu vrstu sukoba i ratovanja perspektivnim u budućnosti i daje ima sposobnost brzog razvoja i menjanja forme, primene i posledica. Cilj ove disertacije je sadržan u identifikaciji prirode sajber sukoba i ratovanja, njihovih izvora i odnosa između vojne, međunarodnopravne, socijalne i informaciono- bezbednosne prakse. Iz tog cilja proističe i praktičan doprinos disertacije, koji se ogleda u zaključcima njenog istraživanja. Jedan od zaključaka disertacije je da sajber ratovanje ima široku budućnost primene, koja primarno zavisi od razvoja informaciono- komunikacionih tehnologija, a ne od sposobnosti međunarodne zajednice da na tradicionalan način međunarodnopravno reguliše sukobe u digitalnom prostoru. Ostali zaključci se odnosi na pravce izgradnje kapaciteta za sajber ratovanje na nacionalnom nivou, kao i na jedini moguć pravac praktične regulacije sajber sukoba na međunarodnom nivou. U disertaciji je ukazano da osnove za izgradnju nacionalnog sistema sajber odbrane ne leže u posedovanju i primeni tehničkih sistema za izvođenje operacija u digitalnom prostoru, već u upravljanju specifičnim znanjem u oblasti primenjene informacione bezbednosti u digitalnom prostoru na nacionalnom nivou. Takođe, utvrđeno je da međunarodnopravna regulacija sajber ratovanja nije moguća isključivom primenom tradicionalnog Međunarodnog prava oružanih sukoba, pa čak ni izgradnjom novih pravnih sistema, ukoliko su oni zasnovani samo na tradicionalnim pravnim rešenjima, bez istovremenog uključivanja i primene tehnoloških rešenja na osnovnom nivou savremenih informaciono-komunikacionih tehnologija. Zaključak analize je da će razvoj novih tehnologija vrlo brzo doneti razvoj novih sposobnosti za sajber ratovanje. U radu je zaključeno da je jedini način praktične regulacije sajber ratovanja na međunarodnom nivou, i ujedno ograničavanja njegovih negativnih posledica, sadržan u mogućoj bilateralnoj i multilateralnoj saradnji zainteresovanih strana u međunarodnoj zajednici. Sukobi u digitalnom prostoru se ne izvode samo tokom stanja rata, i ne samo primenom vojnih ofanzivnih operacija, pa se i rešenje za njihovu regulaciju ne može naći isključivo u Međunarodnom pravu oružanih sukoba, već mora biti sveobuhvatan pristup koji sadrži brojne mogućnosti i aktivnosti vojnog i mirnodopskog ispoljavanja nacionalne moći. Rešenje za ograničavanje sajber sukoba je u kombinovanoj primeni diplomatskih, političkih, ekonomskih, vojnih, pravnih informacionih i drugih napora i aktivnosti.