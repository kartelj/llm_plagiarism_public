Rad ima za cilj da se prvo razume trenutno stanje u domenu troškova kvaliteta u praksi, kao i da se prepozna potreba za kreiranjem modela troškova kvaliteta sa procesno-sistemskim pristupom. Istraživanje je obuhvatilo 186 različitih organizacionih sistema različitih delatnosti. Samo oni organizacioni sistemi koji su upoznati sa konceptom i osnovnom idejom troškova kvaliteta su bili uključeni u ovo istraživanje. Izbor takvih organizacionih sistema je napravljen na osnovu tri pokazatelja njihovog poznavanja oblasti troškova kvaliteta. Rezultati ukazuju na visok nivo svesti o važnosti troškova kvaliteta, kao i na rastući trend broja organizacionih sistema koji počinju da primenjuju upravljanje troškovima kvaliteta. Identifikovani su faktori koji utiču na sisteme upravljanja troškovima kvaliteta i analizirane su veze između varijabli koje opisuju ove sisteme. Takođe, izdvojeni su zahtevi standarda ISO 9001:2015 koji su, u odnosu na stav organizacija o uticaju njihovog ispunjenja na adekvatnost upravljanja troškovima kvaliteta, u statistički značajnoj vezi sa varijablama koje opisuju sisteme upravljanja troškovima kvaliteta. S obzirom na to da su rezultati istraživanja pokazali i potrebu za kreiranjem modela troškova kvaliteta sa procesno-sistemskim pristupom, u radu je PAF model primenjen na nivou procesa, sa daljim ciljem izrade modela troškova kvaliteta, gde se elementi troškova kvaliteta posmatraju u odnosu na rezultate procesa i gde se primenjuje princip da jedan proces utiče na kvalitet drugih procesa preko svojih rezultata. U modelu se troškovi kvaliteta određuju u dva trenutka: trenutnom (pre primene mera) i očekivanom (nakon primene mera). Potrebne upravljačke, odnosno mere poboljšanja se primenjuju na osnovu analize uzroka nesklada i prema pretpostavkama PAF modela da preventivni i troškovi procene smanjuju troškove nesklada kao i ukupne troškove kvaliteta. U modelu se razlika između ukupnih troškova kvaliteta u dva posmatrana trenutka posmatra kao najveće potencijalno smanjenje ukupnih troškova kvaliteta za posmatrani proces. Ta vrednost je uzeta kao kriterijum za rangiranje procesa prema njihovom prioritetu za preduzimanje definisanih upravljačkih, odnosno mera poboljšanja, uzimajući u obzir pretpostavku PAF modela da veći troškovi ukazuju na lošiji kvalitet i samim tim veći prioritet za realizaciju takvih mera.