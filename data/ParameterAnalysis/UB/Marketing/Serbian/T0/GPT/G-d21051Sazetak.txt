Doktorsko istraživanje je imalo za cilj da ispita mogućnost razvoja novih ili poboljšanja postojećih modela upravljanja znanjem, koji bi omogućili sveobuhvatno razmatranje svih veza socijalnog kapitala sa upravljanjem znanjem, temeljeno na prethodno identifikovanim ključnim osobinama socijalnog kapitala u kontekstu upravljanja znanjem u organizaciji. Analizom relevantne literature, utvrđen je veliki broj međusobnih veza i uticaja koji su zatim empirijski testirani u neprofitnom sektoru, odnosno u organizacijama civilnog društva Evropske Unije i Zapadnog Balkana. Pored identifikovanih karakteristika internog i eksternog mrežnog poslovanja ovih organizacija, kao i stepena razvijenosti upravljanja znanjem, potvrđene su sve teorijske pretpostavke, ali su takođe utvrđene i određene specifičnosti. Utvrđena je jasna dominacija dimenzija i elemenata internog socijalnog kapitala nad eksternim, što ukazuje na to da organizacije civilnog društva očigledno pridaju veći značaj vezama koje dolaze iz unutrašnjosti, odnosno vezama koje se ostvaruju preko pojedinaca, kao i svim elementima koji karakterišu te odnose i nalaze se u relacionim, kognitivnim i nodusnim dimenzijama. U tom kontekstu, eksterni socijalni kapital, pre svega strukturne forme kroz koje se on uspostavlja i održava, nije dovoljno prepoznat, te predstavlja oblast koja zahteva značajnije unapređenje. Ove specifičnosti su uočene i prilikom presecanja dimenzija i elemenata socijalnog kapitala sa fazama, kvalitetom i zrelošću upravljanja znanjem. Empirijsko istraživanje je pokazalo da se elementi socijalnog kapitala mogu integrisati u postojeće modele upravljanja znanjem, ali da je zbog njihovih ograničenja, koja se najviše ogledaju u nedostatku procesne prirode funkcionisanja, praktičnije koristiti projektne modele upravljanja znanjem. Na taj način je prikazan način na koji se socijalni kapital može integrisati u proces upravljanja znanjem na modifikovanom Gasikovom modelu. Analizirana je i primena ovako integrisanog modela upravljanja znanjem u kontekstu njegove praktične upotrebe, koja bi omogućila organizacijama civilnog društva novu paradigmu poslovanja, koja bi bila zasnovana na znanju kao preduslovu za konkurentnije i održivije poslovanje.