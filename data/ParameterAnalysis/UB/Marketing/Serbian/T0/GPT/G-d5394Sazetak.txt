Doktorski rad se bavi tematikom informacionog društva, njegovim napretkom i metodama za praćenje i kvantifikaciju tog napretka. U radu su predstavljena prethodna istraživanja i teorije o informacionom društvu, njegovoj evoluciji, oblicima, faktorima koji utiču na njegov razvoj, kao i međunarodnim inicijativama koje usmeravaju i koordiniraju njegov globalni razvoj. 

Analizirajući oblast merenja informacionog društva, koja je kompleksna pojava opisana skupom međusobno povezanih indikatora, rad se fokusira na pronalaženje najprikladnije metrike koja bi omogućila lakše praćenje, procenjivanje i donošenje zaključaka o trenutnom stanju informacionog društva. 

Pored evolucije i klasifikacije benchmarking indikatora, koji su osnovni elementi svake metodologije za merenje informacionog društva, rad pruža pregled najvažnijih svetskih metodologija za procenjivanje informacionog društva. 

Ključni deo rada je kreiranje originalnog modela koji definiše procedure potrebne za praćenje i evaluaciju razvoja informacionog društva u Srbiji. Ovaj model uključuje: teorijsku osnovu, usklađenost sa standardima Evropske Unije koja omogućava učešće u međunarodnim projektima, analizama i poređenjima, kao i prilagođenost specifičnostima Srbije, njenom trenutnom stanju informacionog društva i mogućnostima za ulaganje u dalji razvoj. 

Definisanje modela za merenje i evaluaciju informacionog društva u Srbiji obuhvata: selekciju skupa indikatora informacionog društva (IKT indikatora) u skladu sa zahtevima Evropske Unije, uz prilagođavanje specifičnostima i razvojnim mogućnostima Srbije, transformaciju skupa IKT indikatora, koja omogućava njihovo rangiranje prema značaju za praćenje informacionog društva, izdvajanje podskupa najvažnijih IKT indikatora, definisanje podmodela za kvantitativno izražavanje nivoa digitalnih podela preko sintetičkog pokazatelja - indeksa digitalne polarizacije. 

Projektovani model je verifikovan implementacijom na slučaju Srbije, kroz praćenje i analizu stanja razvoja informacionog društva u petogodišnjem periodu. Tom prilikom je izvršeno: statističko praćenje, merenje i obrada relevantnih podataka, analiza rezultata istraživanja koja je omogućila sagledavanje trenutnog stanja, otkrivanje i kvantifikovanje ‘kritičnih tačaka’ u razvoju informacionog društva Srbije, kao i predviđanje njegovog budućeg razvoja. 

Stručni doprinosi rada su evaluacija razvoja informacionog društva Srbije, na domenu stanovništva i na domenu preduzeća, merenje i procena nivoa digitalnih podela i njihovog trenda, kao i identifikacija ‘digitalno’ najugroženijih grupa u okviru populacije Srbije. 

Osnovni naučni doprinos ostvaren je kroz projektovanje modela za praćenje i vrednovanje razvoja informacionog društva. Model u osnovi sadrži metodu I-odstojanja i klaster analizu, kao adekvatno kombinovane metode multivarijacione analize. 

Osnovni skup indikatora je, nakon rangiranja prema vrednostima I-odstojanja i primene klaster analize, redukovan na podgrupu onih indikatora koji su za ocenu informacionog društva najvažniji, jer nose najveću količinu informacija o njemu. Smanjenjem broja indikatora značajno je povećana primenljivost modela u praksi. 

U radu je definisan i konkretan model za kvantitativno izražavanje pojedinačnih i ukupnih digitalnih podela u različitim domenima, izvođenjem sintetičkog pokazatelja digitalne polarizacije. Karakteristike ovog modela su opštost, fleksibilnost i otvorenost za dodavanje ili izmene osnovnih elemenata modela. 

Društveni značaj rada ogleda se mogućnostima široke primene njegovih rezultata u procesu praćenja i merenja informacionog društva, kao i usmeravanja, podsticanja i harmonizovanja njegovog razvoja. Primena projektovanog modela moguća je u svojstvu alata za podršku strateškom odlučivanju, praćenju i minimiziranju digitalnih podela, ali i za potrebe evaluacije složenih pojava koje su izvan okvira informacionog društva, za koga je model prevashodno projektovan.