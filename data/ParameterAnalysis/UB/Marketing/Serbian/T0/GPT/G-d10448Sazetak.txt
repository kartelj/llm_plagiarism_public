Upravljanje lancem snabdevanja podrazumeva planiranje svih aktivnosti vezanih za snabdevanje, kao i saradnju i koordinaciju sa partnerima u lancu. Efekat biča se javlja usled nedostatka koordinacije. Postoje operacioni i bihejvioralni uzroci efekta biča u lancima snabdevanja. Iako se većina autora fokusira na operacione uzroke, bihejvioralni se takođe navode kao bitni, ali su manje istraženi. Bihejvioralni uzroci uključuju, između ostalog, i lične karakteristike. Iako literatura naglašava važnost saradnje učesnika u lancima snabdevanja kako bi se smanjio efekat biča, uticaj kooperativnosti kao lične karakteristike nije istražen. Ova disertacija analizira uticaj kooperativnosti učesnika u lancu snabdevanja na troškove lanca, kroz primenu prilagođene pivske igre i pokazuje kako formirati lanac snabdevanja sa kooperativnim učesnicima. Kooperativnost učesnika je ispitana kroz upitnik orijentacije socijalne vrednosti (Social Value Orientation - SVO). Potvrđena je osnovna hipoteza disertacije da povećanje kooperativnosti učesnika u lancu snabdevanja može poboljšati funkcionisanje lanca i rešiti kompleksne probleme koordinacije. Za proučavanje bihejvioralnog fenomena u lancu snabdevanja i analizu komunikacije i interakcija između učesnika u lancu snabdevanja korišćena je transakciona analiza i pokazano je kako poboljšati kooperativnost učesnika u već formiranom lancu snabdevanja. Na kraju, ponašanja kooperativnih učesnika koja su dala pozitivne rezultate su definisana kao pravila ponašanja u lancu snabdevanja i uključena su u simulaciju kroz primenu Petrijevih mreža. Ovo dokazuje da Petrijeve mreže omogućavaju uključivanje različitih faktora koji utiču na lance snabdevanja, uključujući i lične karakteristike, te da simulacija kroz primenu Petrijevih mreža može zameniti stvarni eksperiment.