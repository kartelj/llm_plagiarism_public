Ova studija se fokusira na marketinške taktike koje imaju za cilj izgradnju poverenja potrošača u digitalnom okruženju. Da bi se shvatile okolnosti koje utiču na ove taktike, pregledani su aktuelni koncepti i literatura u domenu e-trgovine i poverenja potrošača, sa posebnim naglaskom na faktore koji utiču na poverenje u digitalnom okruženju. Istraživanjem faktora poverenja, identifikovani su oni faktori čiji uticaj na izgradnju poverenja digitalnih potrošača potvrđuje statistička analiza. Na osnovu ovih faktora i aktuelnih teorijskih koncepta, kreiran je model izgradnje poverenja potrošača u digitalnom okruženju. Ovaj model, pored opštih smernica formulisanih kao marketinške strategije, uključuje i preporuke za primenu ovih strategija u praksi. Doprinosti ove disertacije su višestruki: (1) izvršena je sistematizacija literature u domenu poverenja generalno, modela na koje se izgradnja poverenja oslanja i poverenja u digitalnom okruženju; (2) dat je sveobuhvatni prikaz stanja prakse globalno i lokalno, koji omogućava detaljan uvid u domen e-trgovine; (3) kreiran je konceptualni model poverenja, koji poverenje razlaže na konceptualne jedinice uz njihov detaljan opis. Ovaj konceptualni model pruža temeljno razumijevanje pojma digitalnog poverenja i predstavlja osnovu za dalje formulisanje strategija, aktivnosti i instrumenata za izgradnju digitalnog poverenja, ali može poslužiti i kao model za analizu sličnih koncepta, kao što su lojalnost ili zadovoljstvo; (4) identifikovani su faktori koji utiču na poverenje potrošača u digitalnom okruženju i predstavljeni na sistematizovan i logičan način, što predstavlja osnovne smernice za aktivnosti kompanija koje žele da poboljšaju poverenje digitalnih potrošača (5) predstavljen je teorijski model kreiranja strategija u digitalnom okruženju, koji predstavlja sveobuhvatan vodič i čija primena je znatno šira u odnosu na predmet disertacije. Ovaj model je moguće primeniti u procesu kreiranja strategija koje se odnose na ostale aspekte e-trgovine, zatim kod strategija vezanih za digitalno obrazovanje, digitalno bankarstvo i brojne druge koncepte; (6) kreiran je model izgradnje poverenja, koji uključuje strategije i konkretne aktivnosti implementacije, čija primena u praksi obezbeđuje izgradnju poverenja digitalnih potrošača, kao i smanjenje percipiranog rizika, povećanje percipirane korisnosti i lakoće korišćenja veb sajta prodavnice.