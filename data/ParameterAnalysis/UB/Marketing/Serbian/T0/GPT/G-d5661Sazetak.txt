Ova doktorska teza ima za cilj da razjasni značaj specijalnih događaja, kako na domaćem, tako i na međunarodnom nivou. Ljudi su se oduvek okupljali iz različitih razloga. Ovakvi događaji su bili neobični i jedinstveni. Nisu se često dešavali, već su bili posebni i odvijali su se usled određenih okolnosti ili na zahtev pojedinaca, određenih grupa i vlasti. Upravo zbog toga su izazivali osećaj oduševljenja i bili su neponovljivi. Danas, industrija slobodnog vremena i zabave je u centru pažnje. U poslednjih nekoliko godina se intenzivno razvila i zauzima posebno mesto na tržištu usluga, nudeći mnoštvo novih ideja i načina za njihovu realizaciju. Profesionalne agencije koje se bave organizacijom ovakvih događaja su izuzetno popularne u svetu i zauzimaju važno mesto na lestvici uspeha, profita i povratnih informacija od zadovoljnih klijenata. S druge strane, donošenje odluka je deo posla koji svaki menadžer treba da obavlja tokom svog rada. Ove odluke se donose konstantno, tokom obavljanja klasičnih upravljačkih funkcija, ali i prilikom organizacije specijalnog događaja. Donošenje odluka nije izdvojena funkcija upravljanja, već je zajednički faktor svim ostalim funkcijama. Menadžeri na svim nivoima organizacije su angažovani na donošenju različitih odluka, od operativnih, preko taktičkih, do strateških. U okviru ove disertacije, analizira se kako je moguće poboljšati organizaciju specijalnog događaja kroz primenu sistema grupnog odlučivanja.