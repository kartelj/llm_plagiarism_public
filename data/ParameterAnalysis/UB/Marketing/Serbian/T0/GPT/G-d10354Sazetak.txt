Sve više organizacija proširuje svoje poslovanje na globalnom tržištu. Internacionalizacija menadžmenta ljudskih resursa postaje sve izraženija sa rastom globalizacije i širenjem međunarodnog poslovanja. Danas se smatra da je efikasno upravljanje ljudskim resursima ključni faktor uspeha za multinacionalne kompanije. Ova doktorska disertacija se fokusira na izazove sa kojima se multinacionalne kompanije susreću u upravljanju različitim ljudskim resursima u međunarodnom kontekstu. U radu su objašnjeni osnovni koncepti međunarodnog menadžmenta ljudskih resursa, kao i ključne aktivnosti u upravljanju ljudskim resursima u multinacionalnim kompanijama, sa posebnim naglaskom na regrutaciju i ocenjivanje zaposlenih. Multinacionalne kompanije, koje posluju u različitim zemljama, suočavaju se sa brojnim izazovima. Jedna od ključnih odluka koju moraju doneti tiče se standardizacije politika i praksi u upravljanju ljudskim resursima. Često moraju prilagoditi svoje politike, procedure i prakse za upravljanje ljudskim resursima specifičnostima okruženja u kojima posluju. Cilj ove disertacije je da se ispita kako multinacionalne kompanije regrutuju i ocenjuju ljudske resurse, kao i do koje mere standardizuju politike i prakse upravljanja ljudskim resursima u centrali i filijalama širom sveta, odnosno koliko uspešno prenose ove politike i prakse iz centrale u strane filijale. Rad uključuje pregled relevantne literature iz oblasti međunarodnog menadžmenta ljudskih resursa, kao i pregled rezultata prethodnih istraživanja o standardizaciji praksi upravljanja ljudskim resursima u multinacionalnim kompanijama. U okviru disertacije sprovedeno je empirijsko istraživanje u filijalama stranih multinacionalnih kompanija u Srbiji, sa ciljem da se utvrdi do koje mere multinacionalne kompanije standardizuju svoje politike i prakse upravljanja ljudskim resursima u svojim filijalama u Srbiji, kao i da se identifikuju faktori koji najviše utiču na mogućnost prenosa ovih politika i praksi iz centrale u strane filijale. Rezultati analize podataka prikupljenih putem ankete u filijalama multinacionalnih kompanija u Srbiji pokazali su da anketirane kompanije uglavnom standardizuju svoje politike i prakse upravljanja ljudskim resursima, kao i prakse ocenjivanja zaposlenih, ali ne i prakse u oblasti regrutacije. Na osnovu rezultata istraživanja predložen je novi pristup upravljanju ljudskim resursima koji bi trebao da omogući multinacionalnim kompanijama da donesu najbolju moguću odluku u vezi sa stepenom u kome žele da svoje politike i prakse upravljanja ljudskim resursima u stranim filijalama usklade sa praksama u matičnoj kompaniji, odnosno da ih prilagode lokalnim praksama u Srbiji.