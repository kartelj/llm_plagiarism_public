Danas je farmaceutska industrija u stanju stalnih promena, više nego ikad pre. Ovaj globalni trend je pun neizvesnosti i velikih turbulencija, gde su česte greške u procenama i strategijama. Novi milenijum donosi nove izazove na društvenom, političkom i ekonomskom planu. Farmaceutska industrija je prešla dug put od tradicionalne proizvodnje lekova do savremenih proizvodnih procesa. Ovaj put je obeležen velikim promenama tokom dvadesetog veka, kao što su pojava i rast velikih farmaceutskih kompanija tokom pedesetih godina, talidomidska kriza šezdesetih, nove menadžerske strategije sedamdesetih, globalna integracija i koncentracija kapitala devedesetih i brzi razvoj biotehnologije na početku dvadeset prvog veka. Dinamički faktori u poslednjih trideset godina snažno guraju farmaceutsku industriju napred, ne dozvoljavajući stagnaciju. Uzimajući u obzir uslove u kojima farmaceutska industrija posluje u Srbiji, dinamiku razvoja globalne industrije i činjenicu da strategijski menadžment i upravljanje promenama nisu adekvatno implementirani u ovom sektoru, fokus istraživanja je na upravljanju strateškim promenama u farmaceutskoj industriji, sa posebnim osvrtom na Srbiju. Cilj je analizirati farmaceutski sektor i njegovo funkcionisanje, analizirati promene u sektoru i utvrditi odgovarajući okvir za upravljanje strateškim promenama u farmaceutskoj industriji u Srbiji. U radu je definisan koncept strateških promena i prikazani su najvažniji modeli upravljanja strateškim promenama. Posebno je istaknut Koterov model upravljanja promenama kao jedan od najvažnijih teorijskih koncepta u ovoj oblasti. Takođe, analizirani su osnovni elementi i karakteristike zdravstvenog sektora i farmaceutske industrije globalno i u Srbiji. Razumeti farmaceutsku industriju znači razumeti njene ključne mehanizme i procese, pre svega značaj istraživanja i razvoja farmaceutskih proizvoda, marketinga i prodaje, troškova i finansijske strategije ovih kompanija. Pored ove analize, posebna pažnja je posvećena trendovima i izazovima u globalnoj farmaceutskoj industriji, koji svakako utiču na dinamiku i pravac razvoja farmaceutske industrije u Srbiji. Zdravstveni sektor i farmaceutsko tržište u Srbiji imaju svoje specifičnosti koje su posebno analizirane. Integracija, odnosno približavanje Evropskoj uniji takođe znači i značajne promene u ovom, jednom od strateški najvažnijih sektora u zemlji. U radu su posebno istaknute mogućnosti daljeg rasta i razvoja ove grane u Srbiji. Takođe, u disertaciji je sprovedeno empirijsko istraživanje i pokazano da postoji potreba za sistematskim pristupom i unapređenjem upravljanja promenama u ovoj oblasti. Na osnovu rezultata koncipiran je Model upravljanja strateškim promenama u farmaceutskoj industriji u Srbiji koji treba da posluži unapređenju poslovanja kompanija, ali i povećavanju efikasnosti celokupnog zdravstvenog sistema u zemlji.