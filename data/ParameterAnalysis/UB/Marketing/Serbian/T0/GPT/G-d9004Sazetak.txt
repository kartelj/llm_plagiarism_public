Kroz primenu integrisanog upravljanja finansijskim rizicima, finansijske institucije su u mogućnosti da posluju efikasnije, bezbednije i profitabilnije, kako na domaćem, tako i na globalnom tržištu. Menadžment finansijskih rizika predstavlja odgovor na rizike koji se javljaju u procesu finansijske intermedijacije, a ovaj rad nudi koncizan pregled uloge, važnosti i posledica savremenih aktivnosti u upravljanju finansijskim rizicima, sa posebnim naglaskom na modele finansijskih rizika. Finansijske institucije (sa depozitnim i bez depozitnih usluga), kao finansijski posrednici, nude usluge i suočavaju se sa različitim rizicima, poput kreditnog rizika, rizika kamatne stope i nesolventnosti, rizika likvidnosti, tržišnog rizika, operativnog i tehnološkog rizika itd. Akumulacija ovih rizika može dovesti do efekta horizontalnog i vertikalnog širenja talasa zaraze, što može dovesti finansijsku instituciju (banku) do zone ekstremnih gubitaka, pa čak i do bankrota. Većina finansijskih rizika su heterogeni i složeni, i mogu generisati nesrazmerno velike gubitke, jer su interaktivni sa drugim rizicima, čime se stalno umnožavaju njihovi efekti. Strategije upravljanja rizicima, uz primenu informaciono-komunikacionih tehnologija, imaju zadatak da finansijske institucije identifikuju sve prisutne oblike neizvesnosti (rizike), da ih izmere, koriguju (ako je potrebno) i kontrolišu visinu tih neizvesnosti pomoću novih metoda, finansijskih derivata (forwarda, fjučersa, opcija, svopova), sekjuritizacije i drugih instrumenata. Na ovaj način, finansijske institucije (banke) su u mogućnosti da se upuste u poslove koji će im doneti prihvatljiv povrat u odnosu na rizik, i time obezbediti poslovno okruženje za stvaranje i povećanje vrednosti za svoje vlasnike (stejkholdere). Promene u ovom smislu su podstaknute izmenama regulative finansijskih institucija, posebno bankarskog sektora (Bazel-II i Bazel III), u delu gde je visina kapitala povezana sa visinom anticipiranog kreditnog rizika, ali i drugih rizika, kao što su tržišni i operativni, odnosno rizik likvidnosti.