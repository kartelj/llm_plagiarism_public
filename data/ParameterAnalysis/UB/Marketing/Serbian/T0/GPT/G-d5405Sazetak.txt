Mnogobrojna istraživanja koja su sprovedena u poslednjih dvadeset godina ukazuju na to da, uprkos primeni raznih modela za osiguranje, upravljanje ili menadžment kvalitetom u zdravstvenim organizacijama, i dalje postoje nesuglasice i greške. Ovo sprečava dostizanje željenog nivoa kvaliteta ovih organizacija i usluga koje pružaju. Modeli za menadžment kvalitetom, upravljanje kvalitetom ili osiguranje kvaliteta koji su dizajnirani i primenjeni se međusobno razlikuju, iako su često zasnovani na istim smernicama, standardima, propisima ili konceptima, zbog čega daju različite rezultate u primeni. Razlozi za razlike u strukturi modela za osiguranje, upravljanje ili menadžment kvalitetom, kao i razlike u rezultatima njihove primene, mogu se pronaći u procesu prevođenja smernica u konkretan implementiran model za osiguranje, upravljanje ili menadžment kvalitetom u zdravstvenoj organizaciji. Pri tome se u konkretnom modelu često zanemaruju procesi zdravstvene organizacije koji nisu klinički procesi, ali su i dalje odgovorni za kvalitet zdravstvene organizacije i kvalitet usluga koje pruža. Informacije o kvalitetu različitih lekara ili zdravstvenih organizacija, kao i o ishodima različitih metoda lečenja ili dijagnostikovanja koje su potrebne pacijentima da bi mogli samostalno da se opredele za određenu zdravstvenu organizaciju, određenog lekara ili određenu metodu lečenja i dijagnostikovanja, često su nedostupne, nedovoljne ili nisu predstavljene na način koji je pogodan za donošenje optimalne odluke. Izveštavanje o kvalitetu zdravstvenih organizacija je prvenstveno dizajnirano za potrebe države, finansijera ili sponzora koji treba da procene efekte svojih uloženih sredstava ili da donesu odluku o tome koju će zdravstvenu organizaciju finansijski podržati, a ne da bi se pacijenti informisali o kvalitetu zdravstvene organizacije ili njenih usluga i samostalno mogli da izaberu na osnovu podataka o njenom kvalitetu. Zbog toga zdravstvene organizacije višeg nivoa kvaliteta ne mogu očekivati da budu nagrađene kroz češće opredeljivanje pacijenata za njihove usluge, a pacijenti, sa druge strane, ne mogu na jednostavan ali na činjenicama baziran način izabrati konkretnu zdravstvenu organizaciju, lekara ili metodu lečenja. Sve ukazuje na postojanje dve osnovne grupe problema u postizanju kvaliteta u zdravstvenim organizacijama i u sticanju prednosti na osnovu ostvarenog kvaliteta. Prva grupa problema proističe iz transformacije opštih standarda, smernica i propisa u konkretan model za određenu zdravstvenu organizaciju koji uglavnom ne sadrži nekliničke procese. Druga grupa problema nastaje u procesu izveštavanja o ostvarenom nivou kvaliteta gde prekomerne količine podataka o parametrima kvaliteta, sa jedne strane, sprečavaju pacijente da donose odluke o izboru zdravstvene organizacije na jednostavan način, dok sa druge strane različitost vrsta ovih podataka plasiranih zajedno čine poređenje među zdravstvenim organizacijama komplikovanim. Sagledavanjem zdravstvene organizacije kao poslovnog sistema kroz prizmu Modela anatomske strukture razvijenog na Fakultetu organizacionih nauka obezbeđuje se identifikacija svih elemenata koji direktno ili indirektno utiču na kvalitet zdravstvenih usluga i čine strukturu same zdravstvene organizacije. Na osnovama Modela Anatomske strukture projektovan je Model za podizanje nivoa kvaliteta zdravstvenog poslovnog sistema koji predstavlja vezu između postojećih smernica, standarda, propisa ili koncepta i konkretnog modela za osiguranje, upravljanje ili menadžment kvalitetom zdravstvene organizacije. Model za podizanje nivoa kvaliteta zdravstvenog poslovnog sistema sadrži grafički, verbalni i matematički deo kojim se omogućava izračunavanje nivoa kvaliteta svakog sastavnog elementa zdravstvenog poslovnog sistema a time omogućava poređenje kvaliteta onih zdravstvenih poslovnih sistema koji primenjuju ovaj model i pripadaju istom nivou zdravstvene zaštite, ili njihovih sastavnih elemenata iste vrste. Model je primenjen u dva zdravstvena poslovna sistema primarnog nivoa zdravstvene zaštite, a rezultati primene su pokazali da se implementacijom modela podiže nivo kvaliteta zdravstvenog poslovnog sistema.