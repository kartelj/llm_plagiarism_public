Napredak u oblasti modernih informaciono-komunikacionih tehnologija omogućio je proširivanje metoda i alata za podučavanje i učenje, čime je unapređen kvalitet e-obrazovanja. Takođe, inteligentna obrazovna okruženja i internet pametnih uređaja su doprineli promenama u pristupima učenju i podučavanju, kako u tradicionalnim, tako i u virtuelnim obrazovnim okruženjima. Ipak, različiti novi koncepti poput kolektivne inteligencije i kolaborativnog učenja još uvek nisu potpuno teorijski i metodološki definisani u kontekstu e-obrazovanja i inteligentnih obrazovnih okruženja. Jedan od tih koncepta je i crowdsourcing, koji koristi znanje i veštine mreže ljudi za izvršavanje određenog zadatka. Crowdsourcing se pokazao kao efikasna inovacija u oblasti učenja, naučnoistraživačkog rada i rešavanja različitih problema u obrazovanju. Centralna hipoteza koja je razvijena i potvrđena u doktorskoj disertaciji je da primena modela crowdsourcing-a u inteligentnim obrazovnim okruženjima unapređuje performanse i kvalitet obrazovanja, povećava motivaciju studenata i poboljšava krajnje rezultate obrazovnog procesa. U eksperimentalnom delu disertacije sprovedena su tri istraživačka projekta na dve visokoškolske institucije, sa ciljem validacije predloženih modela crowdsourcing-a u različitim obrazovnim okruženjima. Rezultati evaluacije su potvrdili veliki potencijal predloženih modela i pokazali su visoku spremnost studenata za saradnju, kompetentnost za rešavanje zadataka, proizvodnju kvalitetnih rešenja i visok nivo samoorganizovanosti.