Poslovna inteligencija predstavlja ključni faktor u procesu donošenja pravovremenih i ispravnih odluka, koje su esencijalne za uspešno vođenje i upravljanje bilo kojom organizacijom. Ona omogućava sakupljanje, skladištenje i analizu velikog broja podataka. Sadašnja istraživanja u oblasti poslovne inteligencije pokazuju da podaci ne moraju biti samo u strukturiranim bazama podataka ili formatima, već mogu biti dobijeni iz nestrukturiranih izvora, sa ciljem pružanja tačnih informacija donosiocima odluka na svim nivoima. Ključan faktor za uspeh koncepta inteligentnih elektroenergetskih mreža – Smart Grid, jeste sposobnost preduzeća da uspostavi sveobuhvatnu povezanost između svojih izvora podataka i tačaka odlučivanja. Smart Grid tehnologije unose inovacije u energetiku i utiču na sve segmente lanca snabdevanja električnom energijom, što rezultira promenama u strukturi tržišta i poslovnih modela. Poslovna inteligencija i infrastruktura zasnovana na upravljanju performansama već su prepoznate kao neophodnost za velike elektroenergetske sisteme koji usvajaju tehnologiju inteligentnih elektroenergetskih mreža. U ovoj disertaciji je prikazan model poslovne inteligencije za B2B elektronsko poslovanje operatora prenosnog sistema i tržišta električne energije, dizajniran da podrži aktivnosti nadgledanja tržišta električne energije potrebnim tokovima podataka i informacija. Izgradnja rešenja poslovne inteligencije zahteva strukturiran i planiran pristup, definisan u obliku metodologije, kao i odgovarajuću arhitekturu koja podrazumeva definisanje osnovnih elemenata skladišta podataka i koja opisuje kako su ti elementi izgrađeni i povezani. Metodološki pristup izgradnji sistema poslovne inteligencije, koji je predložen u ovoj disertaciji, imao je za cilj da istraži kako se Kimbalov pristup projektovanju i izgradnji sistema poslovne inteligencije može uspešno primeniti kao osnova za implementaciju novih objekata u skladištu podataka, koji se samo delimično oslanjaju na unapred definisane objekte unutar SAP okruženja. Da bi se postigao ovaj cilj, pošlo se od dobro definisanog „odozdo-nagore“ pristupa izgradnji rešenja skladišta podataka i predložen je modifikovani dimenzionalni životni ciklus, prilagođen standardnoj Accelerated SAP for Business Warehouse metodologiji. Metodološki pristup, koji je prezentovan u disertaciji, primenjen je u praksi i u tom smislu je razvijen sistem poslovne inteligencije za aktivnosti nadgledanja tržišta električne energije. Predloženo rešenje poslovne inteligencije je ocenjeno u Javnom preduzeću „Elektromreža Srbije“. Rezultati pokazuju da poslovna inteligencija može da doprinese efikasnijem upravljanju tržištem električne energije i da se može uspešno koristiti za izveštavanje u raznim segmentima poslovanja preduzeća. Pored toga, rezultati komparativne analize daju smernice i preporuke za kombinovane metodologije, koje se mogu koristiti u razvoju robusnih sistema poslovne inteligencije.