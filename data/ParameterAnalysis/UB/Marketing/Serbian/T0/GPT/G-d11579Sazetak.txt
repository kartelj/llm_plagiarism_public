Ova doktorska disertacija se sastoji od uvoda, opštih zaključaka i preporuka za buduća istraživanja, kao i tri međusobno povezane i isprepletane celine, svaka sa svojim zaključkom. Prva celina (poglavlja 2-5) obuhvata definisanje koncepta "indikatora kvaliteta", "ljudskog kapitala" i "družbenog kapitala", kao i analizu njihovih odnosa. U ovoj celini se zaključuje da koncept "ljudskog kapitala" služi za izražavanje vrednosti naših ljudskih sposobnosti. Iako su postojali pokušaji standardizacije definicija i kategorizacije ljudskog kapitala, do sada nije postignut globalni konsenzus o modelu za merenje, što se odražava na većinu oblasti, uključujući i nauku. U razvoju novih pristupa merenju ljudskog kapitala, sve više se posvećuje pažnja konceptu "družbenog kapitala". Ovaj koncept se odnosi na kapital koji se povećava kada se deli, a proizlazi iz porodičnih, prijateljskih, profesionalnih i drugih veza. Indikatori kvaliteta pružaju informacije o fenomenu koji se istražuje, omogućavajući analizu njegovog razvoja i proveru da li su postignuti ciljevi kvaliteta, na osnovu čega se određuje pravac aktivnosti i stvaraju osnove za donošenje odluka. Druga celina (poglavlje 6) ima za cilj da izazove konvencionalne poglede na probleme menadžmenta i predloži nove, ali i često zaboravljene i zapostavljene - stare rešenja, dozvoljavajući idejama i teorijama iz drugih oblasti da se prenesu u polje društvene kompleksnosti. Ovo doprinosi stvaranju osnova nove paradigme menadžmenta u oblasti ljudskog i družbenog kapitala, što omogućava nove perspektive za rešavanje konkretnih problema i situacija unutar oblasti istraživanja na ovom doktoratu. Treća celina (poglavlje 7) se bavi razvojem konkretnog modela indikatora kvaliteta za potrebe operacionalizacije istraživanja na ovom doktoratu. Ovaj proces je obuhvatio otkrivanje potpuno novih izvora podataka, jer je utvrđeno da čak i primena novih indikatora, uz zastarele formate podataka, teško da može dovesti do značajnih poboljšanja. Istraživanje je sprovedeno putem prikupljanja podataka kroz odgovarajući upitnik, diseminiran doktorima nauka u zemlji i svetu, i analizu profila. Na uzorku od 444 doktora nauka, potvrđene su sve tri osnovne hipoteze ovog doktorata. Među najvažnijim nalazima su i činjenice da doktori nauka u dijaspori, u odnosu na one u zemlji, prema uspostavljenim standardima, objavljuju više radova, citiraniji su, imaju veću vrednost "impakt faktora", veću vrednost učinka koji generiše akademska mreža "ResearchGate" i veću vrednost "h-index"-a. Takođe, oni su skloniji primeni strategije većeg broja koautora. Naši doktori nauka iz različitih delova sveta, takođe, više smatraju da se svest ljudi razvija bržim tempom nego ikada ranije, zbog uticaja nauke i tehnologije. S druge strane, pripadnici naučne zajednice u zemlji, prema ispitanom uzorku, odlikuje veća posvećenost interesima šire zajednice sa kojom se identifikuju, uz doslednije poštovanje tradicije i nasleđa. Doktori nauka u zemlji smatraju važnijim "planiranje nasledstva" u poslu, više su spremni da uzmu u obzir iskustva svojih predaka kada odlučuju o bitnim životnim pitanjima, i, uopšteno, osećaju veću bojazan da aktuelni trendovi naše civilizacije – naročito u pogledu nivoa potrošnje, uprkos ovakvoj razvijenosti nauke, vode celo čovečanstvo ka nekom obliku kolapsa.