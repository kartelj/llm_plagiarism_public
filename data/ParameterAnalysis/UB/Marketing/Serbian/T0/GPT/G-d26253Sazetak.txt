U prošlosti se smatralo da je glavni cilj poslovnih organizacija ostvarivanje profita. Međutim, tokom poslednjih decenija, ovaj stav je doveden u pitanje, s obzirom da su neke od profitabilnih organizacija propale. Ovo otvara pitanje šta je neophodno za održivost organizacija. Naučnici su u međuvremenu predstavili nekoliko modela koji mogu pomoći u kreiranju održive poslovne strategije. Ova doktorska teza ima za cilj da razvije novi model održivosti organizacija, koji bi bio koristan za strateško odlučivanje, koristeći multi-kriterijumske modele teorije odlučivanja. Istraživanje je sprovedeno u nekoliko etapa. Prva faza je uključivala pregled relevantne literature kako bi se prikupile informacije o indikatorima potrebnim za strateško odlučivanje. Zatim su dodati indikatori iz godišnjih izveštaja o održivosti vodećih svetskih organizacija. Izabrano je 150 indikatora, koji su kategorisani u strateške perspektive, inspirisane Uravnoteženom karticom uspeha, a zatim je sprovedeno istraživanje sa učesnicima koji donose strateške odluke. Na osnovu dobijenih rezultata, korišćeni su PCA i Varimax rotacija kako bi se utvrdilo postojanje korelacije između indikatora i njihovo grupisanje. Utvrđeno je da postoji osam perspektiva koje opisuju 69,38% celokupnog uzorka. Na osnovu ovih nalaza, izabrani su indikatori koji najbolje opisuju ove perspektive. U sledećoj fazi, korišćena je DEMATEL metodologija za izračunavanje uzročno-posledičnih veza između indikatora. Rezultati pokazuju da za ostvarivanje održive strategije, organizacije moraju uzeti u obzir osam perspektiva, pri čemu je najvažnija perspektiva učenja, najbolje predstavljena indikatorom Razmena organizacionog znanja. Perspektiva liderstva je druga po važnosti, a zatim slede perspektive održivosti, procesa, društveno odgovornog poslovanja, rasta/tržišta, klijenata i finansijska perspektiva. Cilj ovog modela je da njegova primena poveća verovatnoću održivosti organizacije u budućnosti.