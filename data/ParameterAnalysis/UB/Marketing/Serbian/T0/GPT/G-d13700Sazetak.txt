Ovaj rad se bavi istraživanjem važnosti primene bihejviorističkog pristupa u procesu donošenja poslovnih odluka u okviru modernih finansija. Bihejviorističke finansije su relativno nova naučna disciplina koja se bavi proučavanjem uticaja emocionalnih, kognitivnih i socijalnih faktora na proces donošenja finansijskih odluka. Ova disciplina je interdisciplinarna, sa korenima u psihologiji, a primenjuje se u oblasti odlučivanja u modernim finansijama. Cilj ovog rada je da istakne potrebu za primenom bihejviorističkih finansija, koje koriste psihologiju kako bi objasnile kako donosioci odluka dolaze do svojih izbora, odnosno kako se ponašaju u procesu poslovnog odlučivanja, povezujući klasične finansije sa realnošću, kao i sa načinom na koji finansijski akteri donose odluke, uzimajući u obzir sve lične emocije i ograničenja koja ljudi imaju. Bihejvioristička teorija ne isključuje emocije iz ljudskog ponašanja, niti umanjuje uticaj emocija na proces odlučivanja u modernim finansijama. Bihejviorističke finansije omogućavaju bolje razumijevanje ponašanja investitora, menadžera i događaja u složenim i neizvesnim poslovnim uslovima, koji se javljaju na finansijskim tržištima. Da bi se utvrdilo koliko su i u kojoj meri koncepti bihejviorističkih finansija prisutni u Srbiji i Crnoj Gori, sprovedena su tri fokus grupna intervjua sa menadžerima zaposlenim u finansijama i anketno istraživanje. Ciljevi fokus grupa bili su da se konstruiše skala vrednosnih orijentacija menadžera zaposlenih u finansijama, koja je kasnije primenjena u anketnom istraživanju i da se stekne uvid u to koliko su koncepti bihejviorističkih finansija zastupljeni u praksi naših finansijskih institucija. U tri fokus grupe učestvovalo je 23 menadžera iz Crne Gore, koji su diskutovali na sledeće teme: performanse menadžera, donošenje odluka, sistema vrednosti i biheviorističke finansije. Kao rezultat ovih moderiranih diskusija nastala je ii sedmostepena skala vrednosnih orijentacija menadžera, koja se sastoji od 15 vrednosti i koju čine dva faktora: vrednosti orijentisane na rezultat i moralne vrednosti. Anketno istraživanje sprovedeno je sa ciljem da se utvdi koje stilove odlučivanja menadžeri zaposleni u finansijama dominanto koriste, kao i da se ispita uloga emocionalne kompetentnosti i vrednosnih orijentacija u formiranju stilova odlučivanja. Na osnovu rezultata do kojih se došlo istraživanjem i kroz fokus grupe, može se zaključiti da menadžeri nisu dovoljno upoznati sa konceptima teorije biheviorističkih finansija i da se saznanja koja ove teorije nude ne koriste dovoljno u praksi. Iako postoji konsenzus oko značaja koje karakteristike ličnosti imaju za uspešnost u ovom poslu, profesionalna selekcija skoro da i ne postoji pri zapošljavanju, a i kada postoji, ove karakteristike se ne proveravaju. Rezultati pokazuju da je kod menadžera najzastupljeniji racionalan stil odlučivanja, što nije u skladu bihejviorističkom teorijom finansija, koja ukazuje na to da čovek nije uvek racionalan pri donošenju odluka. Naravno, mora se uzeti u obzir da se u našoj sredini smatra da u poslovanju nema mesta za emocije i da je poželjno voditi se isključivo raciom, što je davno napuštena ideja u ekonomski razvijenim zemljama. Ipak, rezultati ovog istraživanja ukazuju da formiranju racionalnog, inutivnog i izbegavajućeg stila odlučivanja doprinose emocionalana kompetentnost i vrednosti, što u određenoj meri potkrepljuje bihejviorističku teoriju finansija, koja naglašava da na odlučivanje, pored informacija, utiču i karakteristike ličnosti, sistem vrednosti, prethodna iskustva donosioca odluka, kao i emocije, stavovi, motivacija i drugi psihološki faktori.