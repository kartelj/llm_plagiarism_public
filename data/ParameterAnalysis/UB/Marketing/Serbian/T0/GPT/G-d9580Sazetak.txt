Analizom prethodnih studija i literature, utvrđeno je da tek nekoliko organizacija uspeva da sistemski prepozna i prenese znanje sa jednog projekta na drugi. Takođe, uočena je jaka veza između performansi projekta i elemenata znanja. Dodatno, zaključeno je da se znanje stvara kroz učenje tokom projekta, kao i učenjem iz drugih projekata. Upravljanje znanjem u okviru projekta treba da bude deo ostalih procesa upravljanja projektima. Glavni problemi u efikasnom upravljanju znanjem u projektnom okruženju su prevelika orijentisanost organizacija na zadatke umesto na učenje, kao i nedovoljna analiza uspešnosti projekta i evidencija postignutih rezultata. Ova doktorska disertacija se fokusira na analizu uspešnosti projekata i ispitivanje uticaja rezultata analize na upravljanje znanjem u projektnom okruženju. Disertacija sadrži pregled teorijske osnove koncepta analize uspešnosti projekata i empirijsko istraživanje koje vodi ka formiranju integrisanog koncepta za merenje i analizu uspešnosti projekata. Istraživanje je sprovedeno u Srbiji, u organizacijama koje sprovode projekte. Istraživanje je pokazalo da postoji značajna veza između načina sticanja i prenošenja znanja sa prethodnih projekata i definisanja uspeha projekta, načina na koji se meri uspeh projekta i na koji se evidentiraju rezultati merenja uspeha projekta. Rezultati istraživanja potvrđuju hipotezu da sistemski uređena analiza uspešnosti projekata doprinosi efektivnom i efikasnom upravljanju znanjem u projektnom okruženju. Na osnovu rezultata istraživanja, formiran je sistemski pristup analizi uspešnosti projekata, koji se zasniva na postojanju veze između navedenih elemenata i potrebe za njihovom formalizacijom. Predstavljeni koncept je primenjen na projektu u oblasti informacionih sistema i tehnologija, gde su istaknute prednosti i ograničenja primene koncepta na primeru iz prakse.