Doktorska disertacija ima za cilj da formuliše koncept integrisanog oglašavanja koji će, kada se implementira, maksimizirati rezultate i ostvariti pozitivne efekte, kako za oglašivače, tako i za ciljnu publiku. Disertacija identifikuje efekte upotrebe različitih alata oglašavanja i mogućnosti njihovog integracije kako bi se prenela jedinstvena poruka publici, na način koji bi izazvao njihove pozitivne kognitivne i emotivne reakcije. Empirijsko istraživanje je sprovedeno u decembru 2015. godine na Fakultetu organizacionih nauka sa uzorkom od 322 studenta druge godine. Istraživanje je sprovedeno u dve uzastopne faze. U prvoj fazi su sprovedena tri eksperimenta u kontrolisanim laboratorijskim uslovima koji su uključivali izlaganje ispitanika određenim audio-vizuelnim materijalima, posebno prilagođenim za te svrhe, u kojima se pojavljivalo indirektno, direktno i integrisano oglašavanje. U drugoj fazi, ispitanici su popunjavali upitnike u štampanoj formi, namenjene za procenu njihovih kognitivnih i emotivnih reakcija. Za procenu kognitivne komponente korišćeni su testovi spontanog sećanja (bez pomoći), testovi sećanja uz ponuđenu pomoć (kategorije proizvoda) i prepoznavanja (iz liste ponuđenih opcija) i ispitivanje stavova ispitanika o različitim tipovima oglašavanja, odnosno proizvodima koji se na određeni način oglašavaju. Na osnovu rezultata empirijskog istraživanja, dobijenih za sva tri tipa oglašavanja (indirektno, direktno i integrisano), integrisano oglašavanje je pokazalo najveći potencijal za planiranje pozicioniranosti brendova u svesti publike. Može se uočiti da su dobri rezultati kod ispitanika (malo lošiji nego u slučaju integrisanog) postignuti u slučaju direktnog oglašavanja, ali se može zaključiti da je to posledica fokusiranosti publike na eksperimentalni materijal koji su gledali, što ne oslikava realne situacije. Rezultati su pokazali da se, bez određenog podsetnika, publika slabo seća indirektno oglašavanih brendova, što ukazuje da ovaj tip oglašavanja samostalno korišćen ne daje željene rezultate. Sa druge strane, ispitanici su iskazali pozitivnije stavove prema indirektnom oglašavanju, što ga čini poželjnim alatom za prevazilaženje otpora publike koji može nastati usled preterane izloženosti različitim marketinškim stimulusima iz okruženja. Ovaj rezultat istraživanja jasno implicira potrebu za planiranjem oglašavanja prvenstveno u integrisanoj formi sa sinergičnim porukama. Na osnovu dobijenih rezultata, a u kontekstu planiranja integrisanog oglašavanja, indirektno oglašavanje bi moglo dobiti primarni značaj u odnosu na direktno komuniciranje, uzevši u obzir druge brojne ciljeve, osim cilja motivacije na kupovinu. Pozicioniranost u svesti ciljne publike i impliciranje rezonantnog efekta, može biti snažniji stimulans u smislu dugoročne investicije integrisane sa ostalim alatima marketinške i korporativne komunikacije.