Doktorski rad pod nazivom "Planiranje marketing komunikacionih strategija u kulturno-obrazovnim institucijama za decu" obuhvata sistematizovane teorijske spoznaje, koje su rezultat prethodnih istraživanja marketing komunikacionih strategija u oblasti kulture i kulturno-obrazovnih institucija za decu, kao i praktična iskustva stečena tokom dugogodišnjeg rada u dečjoj kulturnoj instituciji Gradske uprave Beograda, i brojnim projektima za decu i mlade. Budući da ne postoji literatura koja se u potpunosti bavi ovom tematikom, cilj ovog istraživanja je da se kulturno-obrazovne institucije za decu tretiraju na isti način kao i druge kulturne institucije namenjene starijoj populaciji. Problem koji se obrađuje u disertaciji je nedostatak svesti o tržišnom pristupu u institucijama kulture za decu, što direktno ugrožava opstanak i budući razvoj institucije. Za potrebe istraživanja, kroz intervjue, fokus grupe, upitnike i studije slučaja, analizirane su državne i privatne institucije i organizacije za decu i mlade u Srbiji i regionu, uz poređenje sa sličnim institucijama izvan regiona. Analizom problema primene marketing komunikacionih strategija i odnosa s javnošću, utvrđeno je koliko institucije za decu planiraju i sprovode marketing komunikacione strategije. Rad takođe prikazuje i pozitivne primere iz prakse, za sveobuhvatno poređenje. U okviru rada analizirane su i specifičnosti marketing komunikacije u oblasti kulture i obrazovanja, kao i korelacija neprofitnog marketinga i odnosa s javnošću, koja mora da postoji u neprofitnoj kulturno-obrazovnoj delatnosti. Da bi dečja kulturna institucija stekla konkurentnu poziciju, mora da zadrži postojeće korisnike, da pridobije one koji su deo potencijalne publike, ali i da probudi potrebu za istim i kod takozvane nepostojeće publike. Prepreku u razvoju poslovanja kulturno-obrazovnih institucija predstavlja nedostatak dovoljnog broja publike. Kroz primenu integrisanih komunikacija marketinga i odnosa s javnošću, kulturno-obrazovne institucije za decu mogu, u saradnji sa školama, da stvore potrebu za kulturom kod dece, da razviju kulturne navike i doprinesu zdravijem odrastanju. Teorijsko i empirijsko istraživanje potvrdilo je osnovnu hipotezu da je za uspešno pozicioniranje kulturno-obrazovne institucije za decu neophodno kontinuirano sprovoditi marketing komunikacione strategije. Utvrđeno je da je marketing neophodan i u oblasti kulture, odnosno u kulturi i obrazovanju, u najširem smislu. Iako postoji značajna razlika između profitnog i neprofitnog sektora, postoje osnovni koncepti marketinga koji se mogu primeniti i na jedan i na drugi sektor, a to su pružanje usluge/proizvoda koju korisnik/potrošač traži i uzajamno korisna razmena.