Doktorska disertacija pod nazivom „Model upravljanja brendom u funkciji zasnivanja dugoročnih odnosa sa potrošačima“ predstavlja relevantne modele kojima se kompanije koriste za efikasno upravljanje svojim brendovima i portfolijom kupaca, kao i potencijal za integraciju brend menadžmenta i upravljanja dugoročnim odnosima sa potrošačima. Na početku rada je dat sažetak sadržaja po poglavljima disertacije. Drugo poglavlje se bavi objašnjenjem pojma i istorijata brenda, sa posebnim naglaskom na arhitekturu brenda i znanje o brendu. Osim toga, ovde se obrađuje proces brend menadžmenta sa posebnim fokusom na model rezonance brenda, uz objašnjenje termina vrednosti brenda, dodate vrednosti i finansijske vrednosti brenda. Treće poglavlje se fokusira na marketing odnosa, gde je pored definisanja relacionog marketinga obuhvaćen i pojam CRM baza podataka, Pejnov model upravljanja odnosima sa kupcima. U ovom poglavlju su takođe obrađeni modeli upravljanja odnosima sa kupcima, segmentacija, podsegmentacija i kategorizacija u CRM-u. Četvrto poglavlje se bavi upravljanjem odnosima između kompanije i potrošača i modelima tih odnosa. U petom poglavlju je razvijen specifičan model upravljanja brendom u funkciji zasnivanja dugoročnih odnosa sa potrošačima sa posebnim naglaskom na model brendiranja zasnovan na perspektivi potrošača i model odnosa brenda i potrošača Suzan Furnije. U ovom poglavlju se posebno obrađuju koncepti kao što su lojalnost i zadovoljstvo potrošača. U poslednjem poglavlju su definisane tačke integracije modela menadžmenta brendom i upravljanja dugororočnim odnosima sa potrošačima, sa detaljnom analizom i poređenjem oba koncepta, sa posebnim fokusom na proces segmentacije i kategorizacije kupaca, koji uvode novi termin „relaciono brendiranje“. Na kraju poglavlja je predstavljen integrisani model. U ovom poglavlju su prikazani rezultati istraživanja kao i testiranje hipoteza, uz završne komentare sa naučnim doprinosom disertacije i implikacije za menadžere. Takođe, biće prikazani mogući dalji pravci istraživanja. Pregled korišćene literature i prilozi disertacije dati su na kraju rada.