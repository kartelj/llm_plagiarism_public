Informacione tehnologije (IT) su ključni elementi u napretku modernog društva i poslovnog sveta. One utiču na promene u poslovnim sistemima i načinima funkcionisanja organizacija u današnjem poslovnom okruženju. S druge strane, širenje upotrebe veština, metoda i tehnika u vođenju projekata omogućava organizacijama da poboljšaju svoje sisteme upravljanja kako bi ostvarile konkurentske prednosti na tržištu. Upravljanje IT projektima u organizacijama podrazumeva proces usklađivanja IT i poslovne strategije, sa ciljem zadovoljenja potreba internih i eksternih stejkholdera. Nivo sofisticiranosti i upotrebe IT tehnologija zavisi od organizacionih kapaciteta i pristupa koji se koriste u procesu implementacije poslovne strategije. Izrada uspešne IT strategije podrazumeva okvir koji omogućava efikasnu i efektivnu upotrebu tehnologija. U skladu sa tim, korišćenje sistema za procenu kompetencija i kapaciteta omogućava organizacijama da postave solidne osnove za stvaranje vrednosti kroz upotrebu informacionih tehnologija. Modeli zrelosti su moderni alati za procenu organizacionih kompetencija i kapaciteta u vođenju projekata. Dosadašnja istraživanja, kao i različita mišljenja stručne i akademske zajednice, ukazuju na dva pravca analize zrelosti organizacija. Korišćenjem opštih modela za procenu zrelosti, koji su primenljivi na različitim kategorijama projekata, zanemaruju se specifične kompetencije u određenoj industrijskoj grani. Takođe, modeli zrelosti koji su implementirani u IT industriji, ne uključuju analizu projektnih i organizacionih kompetencija i kapaciteta. Cilj disertacije je izrada integrisanog modela za procenu zrelosti organizacija, koji će obuhvatiti oba sistema evaluacije. Za izradu integrisanog modela za procenu zrelosti organizacija u vođenju IT projekata, korišćeni su primarni podaci dobijeni empirijskim istraživanjem, kvalitativnog i kvantitativnog karaktera. Istraživanje je obuhvatilo organizacije koje u svojoj poslovnoj strategiji imaju definisanu IT komponentu. Istraživački proces je obuhvatio 360-stepenu analizu, koja uključuje procenu organizacije iz različitih perspektiva: IT stručnjaka, projektnih menadžera, direktora kompanija, naručilaca projekata i krajnjih korisnika. Ovakav tip istraživanja je prvi put realizovan u Republici Srbiji, dok na međunarodnom nivou postoje parcijalni rezultati za opšte ili specifične aspekte evaluacije. Rezultati istraživanja potvrđuju glavnu hipotezu, da je moguće izraditi model baziran na oceni kompetencija, procesa, dokumentacije, sistema upravljanja i metrika za vođenje IT projekata. Ove komponente utiču na isporučenu vrednost, upravljanje znanjem, performanse projekta i organizacioni sistem za vođenje projekata. Na osnovu predloženog modela kreirane su referentne mere za šest nivoa zrelosti, koje omogućavaju poređenje organizacija u vođenju IT projekata u Srbiji u skladu sa najboljim praksama. Takođe, predloženi model se može primenjivati i modularno, u zavisnosti od potreba organizacije i zahteva tržišta. Integrisani model za procenu zrelosti organizacija u vođenju IT projekata, koji je predložen u disertaciji, može biti od koristi akademskoj i stručnoj zajednici, prilikom unapređenja i proširenja teoretskih pristupa i okvira u oceni zrelosti, evaluaciji organizacionih kompetencija i kapaciteta u vođenju IT projekata, i definisanju strateških pravaca razvoja organizacije.