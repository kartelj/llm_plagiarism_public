'Informacione tehnologije (IT) su motor razvoja modernog društva i poslovnog sveta. U savremenom poslovnom okruženju, one oblikuju promene u poslovnim sistemima i funkcionisanju organizacija. S druge strane, širenje upotrebe veština, metoda i tehnika u upravljanju projektima omogućilo je organizacijama da poboljšaju upravljačke sisteme kako bi ostvarile konkurentske prednosti na tržištu. Upravljanje IT projektima u organizacijama uključuje proces usklađivanja IT i poslovne strategije, sa ciljem zadovoljenja potreba internih i eksternih interesnih strana. Nivo sofisticiranosti i primene IT tehnologija zavisi od organizacionih sposobnosti i pristupa koji se koriste u procesu implementacije poslovne strategije. Izrada uspešne IT strategije podrazumeva okvir koji omogućava efikasnu i efektivnu upotrebu tehnologija. Stoga, korišćenje sistema za procenu kompetencija i kapaciteta omogućava organizacijama da postave solidne osnove za stvaranje vrednosti kroz upotrebu informacionih tehnologija. Modeli zrelosti su moderni alati za procenu organizacionih kompetencija i kapaciteta u upravljanju projektima. Dosadašnji rezultati istraživanja, kao i razna razmatranja stručne i akademske zajednice, pokazuju dva pravca analize zrelosti organizacija. Korišćenjem opštih modela za procenu zrelosti, koji se mogu primeniti na različite vrste projekata, zanemaruju se specifične kompetencije u određenoj industriji. Takođe, modeli zrelosti koji se koriste u IT industriji ne uključuju analizu projektnih i organizacionih kompetencija i kapaciteta. Cilj ove disertacije je stvaranje integrisanog modela za procenu zrelosti organizacija, koji će obuhvatiti oba sistema evaluacije. Za izradu integrisanog modela za procenu zrelosti organizacija u upravljanju IT projektima, korišćeni su primarni podaci dobijeni empirijskim istraživanjem, Dragan Bjelica (2017). Integrisani model za procenu zrelosti u upravljanju IT projektima, doktorska disertacija. Univerzitet u Beogradu, Fakultet organizacionih nauka kvalitativnog i kvantitativnog karaktera. Istraživanje je obuhvatilo organizacije koje u svojoj poslovnoj strategiji imaju definisanu IT komponentu. Istraživački proces je obuhvatio 360-stepenu analizu, koja uključuje procenu organizacije iz različitih perspektiva: IT stručnjaka, projektnih menadžera, direktora kompanija, naručilaca projekata i krajnjih korisnika. Ova vrsta istraživanja je prvi put sprovedena u Srbiji, dok na međunarodnom nivou postoje parcijalni rezultati za opšte ili specifične aspekte evaluacije. Rezultati istraživanja potvrđuju glavnu hipotezu, da je moguće stvoriti model zasnovan na proceni kompetencija, procesa, dokumentacije, sistema upravljanja i metrika za upravljanje IT projektima. Ove komponente utiču na isporučenu vrednost, upravljanje znanjem, performanse projekta i organizacioni sistem za upravljanje projektima. Na osnovu predloženog modela su kreirane referentne mere za šest nivoa zrelosti, koje omogućavaju upoređivanje organizacija u upravljanju IT projektima u Srbiji u skladu sa najboljim praksama. Takođe, predloženi model se može koristiti modularno, u zavisnosti od potreba organizacije i zahteva tržišta. Integrisani model za ocenu zrelosti organizacija u upravljanju IT projektima, koji je predložen u disertaciji, može biti koristan akademskoj i stručnoj zajednici, prilikom unapređenja i proširenja teoretskih pristupa i okvira u oceni zrelosti, evaluaciji organizacionih kompetencija i kapaciteta u upravljanju IT projektima, i definisanju strateških pravaca razvoja organizacije.'