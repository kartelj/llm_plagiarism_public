U doktorskom radu „Model upravljanja brendom u cilju uspostavljanja dugotrajnih veza sa kupcima“ predstavljeni su relevantni modeli kojima kompanije efikasno upravljaju svojim brendovima i skupom kupaca, kao i potencijal za integraciju brend menadžmenta i upravljanja dugotrajnim vezama sa kupcima. Na samom početku rada je dat kratak prikaz sadržaja po poglavljima disertacije. U drugom poglavlju je objašnjen pojam i istorijat brenda, sa posebnim osvrtom na arhitekturu brenda i znanje o brendu. Takođe, tema ovog poglavlja je proces brend menadžmenta sa posebnim akcentom na model rezonance brenda, uz objašnjavanje pojmova vrednosti brenda, dodate vrednosti i finansijske vrednosti brenda. Marketing odnosa je tema trećeg poglavlja, gde je pored definisanja relacionog marketinga obuhvaćen i pojam CRM baza podataka, Pejnov model upravljanja odnosima sa kupcima. U trećem poglavlju su obrađeni modeli upravljanja odnosima sa kupcima, segmentacija, podsegmentacija i kategorizacija u CRM-u. U četvrtom poglavlju biće reči o upravljanju odnosima između kompanije i potrošača i o modelima pomenutih odnosa. U petom poglavlju je razvijen konkretan model upravljanja brendom u cilju uspostavljanja dugotrajnih veza sa kupcima sa posebnim osvrtom na model brendiranja zasnovan na perspektivi potrošača i model odnosa brenda i potrošača Suzan Furnije. U ovom poglavlju se posebno obrađuju pojmovi kao što su lojalnost i zadovoljstvo potrošača. U poslednjem poglavlju su definisane tačke integracije modela menadžmenta brendom i upravljanja dugotrajnim vezama sa kupcima, sa detaljnom analizom i komparacijom oba koncepta, sa posebnim akcentom na proces segmentacije i kategorizacije kupaca, koji predstavljaju uvod u jedan potpuno novi termin „relaciono brendiranje“. Na kraju poglavlja je predstavljen integrisani model. U ovom poglavlju su predstavljeni rezultati istraživanja kao i testiranje hipoteza, uz završna razmatranja sa naučnim doprinosom disertacije i implikacije za menadžere. Takođe, prikazaće se mogući dalji pravci istraživanja. Pregled korišćene literature i prilozi disertacije dati su na kraju rada.