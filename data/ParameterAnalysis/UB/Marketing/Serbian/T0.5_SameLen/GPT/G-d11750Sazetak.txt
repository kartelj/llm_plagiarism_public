Svrha ove doktorske teze je da ilustruje i pojasni kako grupno donošenje odluka može poboljšati sistem poslovne inteligencije. Pojam inteligencija u izrazu poslovna inteligencija prvobitno se odnosi na izveštavanje ili informisanje namenjeno podršci poslovnog odlučivanja. Ova inteligencija, tako koncipirana, poboljšava snalaženje u novim situacijama i preciznost i brzinu rešavanja problema, a razlikuje se od dominantne, psihološke upotrebe termina inteligencija po tome što se ne odnosi na individualnu sposobnost, već na tehnološko rešenje koje kompanija koristi. Poslovna inteligencija nije ni proizvod, ni sistem. To je arhitektura i skup integriranih operativnih aplikacija i aplikacija za podršku odlučivanju. Predstavlja iskorišćavanje svih potencijala podataka, informacija i znanja u kompaniji za donošenje boljih i pravilnih poslovnih odluka i prema tome, identifikaciju novih poslovnih prilika. Podrška odlučivanju individualnom donosiocu odluka je veoma važna aktivnost za uspešno vođenje bilo koje kompanije. Međutim, kako rad i funkcionisanje poslovnog sistema postaju sve kompleksniji, a odgovornost za donetu odluku sve veća, postoji potreba za uvažavanjem različitih ideja i stavova članova tima, odnosno pripremljenog obima znanja, sve u cilju donošenja odluka u grupi. Jer, matematički je precizno prikazano da je suma znanja članova tima po definiciji uvek veća od znanja bilo kog člana tima. Jedini uslov je da postoji komunikacija i deljenje resursa među članovima tima. S druge strane, postoji očigledna potreba za unapređenjem kvaliteta odluka donetih u grupi. To je stalni predmet interesovanja istraživača sa velikim praktičnim i teoretskim značajem. stoga će posebno biti obrađena problematika akvizicije, skladištenja i distribucije znanja. Jer će znanje biti provučeno kroz sva poglavlja disertacije i činiće povezujuće tkivo rukopisa.