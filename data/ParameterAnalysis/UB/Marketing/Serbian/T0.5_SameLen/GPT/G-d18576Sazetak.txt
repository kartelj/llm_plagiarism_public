'Pri brzoj evoluciji i konkurenciji u poslovanju, firme i njihovi menadžeri moraju se brzo prilagoditi tržišnim promenama i fokusirati na kreiranje nove vrednosti i maksimizaciju povrata investicija u znanje i tehnologiju. Firme i njihovi menadžeri traže tehnologije i znanje koji bi transformisali poslovni model i povećali konkurentske sposobnosti. Menadžment se trudi da iskoristi moć modernih tehnologija i poslovnih koncepata, pronalaženjem najbolje primene IT i Interneta u poslovanju kako bi povećao produktivnost, efikasnost i efektivnost poslovanja. Da bi firme bile uspešne u novom okruženju, moraju reorganizovati postojeće organizacijske strukture, predefinisati svoje strategije, poslovne procese i izgraditi tehnološku infrastrukturu neophodnu za efikasnije poslovanje i veći povrat investicija. Cloud računarstvo se razmatra iz tri segmenta u okviru modela Softver-Platforma-Infrastruktura (SPI) koji se pružaju kao usluga. Ovaj koncept ide do te mere apstrakcije da neko ko pruža softver kao uslugu može to da izgradi koristeći određenu platformu ili infrastrukturu na najam. Tako dolazimo do cloud sistema na cloud sistemu. Pored javnih i privatnih cloud sistema, postoje i hibridni cloud sistemi. Ako nemamo dovoljno resursa u svom privatnom, možemo se proširiti na javni za koliko god vremena i resursa nam je potrebno. Rad se fokusira na analizu i evaluaciju poslovnih i tehnoloških rešenja potrebnih za izgradnju cloud sistema. Glavni naučni doprinos rada je ekspertni sistem sa modelom izbora virtualizacionih tehnologija za pomoć u odlučivanju tokom izgradnje cloud sistema.'