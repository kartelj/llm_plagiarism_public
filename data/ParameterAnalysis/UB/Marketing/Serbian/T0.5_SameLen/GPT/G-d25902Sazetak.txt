Doktorska disertacija se fokusira na razvijanje modela crowdsourcing-a u okviru pametnih gradova, zasnovanog na internetu inteligentnih uređaja (IoT) i mobilnim tehnologijama. Glavna problematika koja se razmatra u disertaciji je istraživanje mogućnosti primene crowdsourcing-a, interneta inteligentnih uređaja i mobilnih tehnologija za kreiranje servisa pametnog grada. Istraživanje se koncentriše na analizu, definiciju i implementaciju različitih modela crowdsourcing-a sa ciljem poboljšanja kvaliteta života u pametnim gradovima. U doktorskoj disertaciji se analizira spremnost građana da koriste crowdsourcing servise pametnog grada. Prva faza istraživanja ima za cilj identifikaciju usluga crowdsourcing-a koje se temelje na internetu inteligentnih uređaja i mobilnim tehnologijama, a koje bi mogle podstaći građane da se aktiviraju u pametnom gradu. Istraživanje je usmereno na gradove koji još nisu potpuno usklađeni sa standardima pametnih gradova. Metodologija istraživanja spremnosti građana se temelji na analizi različitih modela crowdsourcing-a, poput crowd wisdom, crowdfunding, crowdvoting i crowdsensing, kao i njihove primene u različitim sektorima, kao što su transport, zaštita životne sredine, komunalne usluge i zdravstvo. Podaci su prikupljeni putem ankete koja je sprovedena na teritoriji grada Beograda i koja je obuhvatila uzorak od 210 ispitanika. Rezultati pokazuju da su građani spremni da prihvate crowdsourcing usluge zasnovane na modelima crowd wisdom, crowdfunding i crowdvoting. Takođe, rezultati pokazuju da su građani najinteresovaniji za korišćenje usluga u oblasti zaštite životne sredine (servisi koji se baziraju na finansiranju projekata koji podržavaju razvoj solarne energije i zaštitu životne sredine) i transporta (servisi koji se odnose na glasanje i e-participaciju građana u cilju poboljšanja javnog prevoza). Dobijeni rezultati, osim što ukazuju na prioritetne servise koje bi trebalo implementirati, mogli bi da posluže i kao dobra osnova za pokretanje realizacije drugih projekata pametnih gradova. Predloženi metodološki pristup i zaključci mogu poslužiti kao deo šireg okvira za odabir projekata implementacije pametnih gradova. U doktorskoj disertaciji prikazan je razvoj crowdsourcing platforme Pametan Beograd, čiji je cilj usmereno podsticanje građana na timski rad, ostvarivanje zajedničkih ciljeva primenom kolektivne inteligencije i izgradnja organizovane interaktivne onlajn zajednice. Građani pametnog grada putem crowdsourcing platforme mogu se informisati o aktuelnim problemima u oblasti ekologije, komunalnih usluga i saobraćaja. Registrovani korisnici na crowdsourcing platformi mogu učestvovati u rešavanju definisanih problema, dodati nove inicijative, postavljati informacije od značaja, sakupljene pomoću odgovarajućih mobilnih uređaja, prijavljivati probleme u gradu. Pored navedenih usluga, na platformi je implementiran crowdvoting servis koji se bazira na glasanju za pokrenute inicijative u pametnom gradu. Predloženi model u disertaciji trebalo bi da doprinese kvalitetnijem informisanju i učešću građana u pametnom gradu. Evaluacija modela razvijenog u doktorskoj disertaciji realizovana je u cilju testiranja sistema i merenja relevantnih parametara koji utiču na efektivnost i korisnost predloženog modela. Rezultati dobijeni eksperimentalnim putem potvrđuju glavnu hipotezu da se razvojem i primenom modela crowdsourcing-a zasnovanom na internetu inteligentnih uređaja i mobilnim tehnologijama, unapređuje učešće građana u procesu sakupljanja, širenja i upotrebe informacija u pametnom gradu.