'Privatizacija društvene i državne imovine postala je neophodna za uspešan završetak tranzicije u zemljama Istočne i Centralne Evrope, uključujući Srbiju. Iskustva iz tranzicije pokazala su da je potrebno restrukturirati preduzeća pre i posle privatizacije. Cilj ovih aktivnosti je unapređenje poslovanja, povećanje efikasnosti i stvaranje vrednosti za vlasnike. Ovaj rad se fokusira na metodologiju restrukturiranja baziranu na upravljanju ključnim faktorima vrednosti. Analizira se koncept vrednosti, metodologija za njeno izračunavanje i modeli za njeno kreiranje. Cilj je implementirati poslovni, investicioni i finansijski koncept koji će omogućiti restrukturiranje preduzeća i stvaranje dodatne vrednosti za vlasnike kapitala. Stvaranje vrednosti podrazumeva poboljšanje prinosa na investirani kapital kroz kombinaciju povećanja prihoda i smanjenja poslovnih rizika. Uspešno restrukturiranje uključuje aktivnosti u sferi poslovanja, finansiranja i investiranja, a njegov uspeh se meri kroz kreiranu vrednost kapitala, odnosno razliku u vrednosti kapitala pre i posle restrukturiranja. Vrednost kapitala je jednaka diskontovanoj vrednosti očekivanih budućih slobodnih novčanih tokova. Kako ostvarena vrednost direktno zavisi od vrednosti novčanih tokova i cene kapitala, neophodno je definisati i implementirati strategije koje će povećati neto novčani tok kroz kombinaciju povećanja prihoda, smanjenja troškova i poboljšanja u koeficijentu obrta ukupne aktive s jedne, i smanjenja rizika poslovanja i cene kapitala, s druge strane. Definisanje odgovarajućeg modela prodaje kapitala na tržištu doprinosi valorizaciji aktivnosti restrukturiranja u smislu da izbor odgovarajućeg modela utiče na nivo ostvarene cene za kapital prilikom njegove prodaje zainteresovanim finansijskim ili strateškim investitorima. Zbog toga, ovaj rad istražuje model prodaje kapitala putem javnih tendera i javnih aukcija kako bi se, kroz njihovu analizu, utvrdilo da li su oni odgovarajući metodi prodaje kapitala društvenih preduzeća koja prolaze kroz proces privatizacije. Kroz navedena istraživanja i analize, ovaj rad potvrđuje hipotezu da je restrukturiranje proces kojim se povećava vrednost kompanije i kojim se one pripremaju za proces prodaje zainteresovanim strateškim ili finansijskim investitorima. S obzirom na prezentovanu metodologiju restrukturiranja, potvrđuje se i hipoteza da je moguće konstruisati model restrukturiranja kroz upravljanje faktorima vrednosti koji bi u obzir uzeo specifičnosti poslovanja svake pojedinačne kompanije. Konačno, kroz analizu ostvarenih rezultata u procesu privatizacije u Srbiji, ovaj rad potvrđuje da je model prodaje kompanija najefikasniji model realizacije vrednosti u procesu privatizacije u uslovima zakasnele tranzicije.'