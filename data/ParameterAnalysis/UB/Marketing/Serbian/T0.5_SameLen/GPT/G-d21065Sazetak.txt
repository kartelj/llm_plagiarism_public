Ova doktorska disertacija se bavi razvijanjem metodološkog okvira za poboljšanje Analize obuhvatanja podataka (Data Envelopment Analysis - DЕA) kroz primenu Ivanovićevog odstojanja (I-odstojanja) sa reuzorkovanjem, sa ciljem kreiranja granica za virtualne težine u GAR DЕA modelu (Global Assurance Region - GAR). U radu je obrađena tema merenja efikasnosti složenih sistema, data je analiza najčešće upotrebljavanih metoda za ocenu efikasnosti i iznesene su njihove prednosti i slabosti. Podrška je data ideji ograničenja težina u DЕA metodi. DЕA je najpopularnija metoda za procenu relativne efikasnosti složenih entiteta koji koriste različite inpute za proizvodnju različitih outputa. Sloboda u određivanju težina često rezultira time da se veliki broj entiteta ocenjuje kao efikasan, što smanjuje diskriminativnu moć metode. Takođe, neki entiteti će biti ocenjeni samo na osnovu malog podskupa svojih indikatora, dok će se ostali indikatori zanemariti. Novi model poboljšava nedostatak koji se javlja kod tradicionalnih modela za ograničavanje težina, gde se granice za težine određuju na osnovu subjektivne procene stručnjaka. Kroz primenu I-odstojanja dobija se procena značajnosti, koja je vođena podacima, za svaki od indikatora koji učestvuje u proceni relativne efikasnosti. Predloženi model je pokazao doslednost i primenljivost kako na profitabilne, tako i na neprofitabilne sisteme, što je potvrđeno objavljivanjem naučnih radova gde se koristi novi model za procenu efikasnosti zdravstvenih i bankarskih sistema. Pokazano je i da se model može uspešno primeniti u dvostepenoj DЕA analizi, tj. u situacijama kada postoje indikatori koji nisu pod direktnom kontrolom entiteta.