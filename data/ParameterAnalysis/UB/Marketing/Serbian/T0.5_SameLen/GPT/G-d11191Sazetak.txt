'Disertacija se bavi istraživanjem mogućnosti kreiranja modela za ocenjivanje performansi procesa koji je prilagodljiv i fleksibilan. Moderno vođenje organizacije podrazumeva upravljanje procesima u njoj, te uspeh organizacije zavisi od efikasnosti njenih procesa. Efikasnost procesa, odnosno sposobnost procesa da ostvare ciljeve organizacije, se procenjuje putem definisanih ključnih pokazatelja performansi. Deo istraživanja se fokusira na analizu međusobne zavisnosti ciljeva na najvišem nivou organizacije i indikatora efikasnosti procesa u kompanijama koje koriste procesni pristup. Istraživanje potencijala i metoda za povećanje prilagodljivosti i fleksibilnosti sistema za ocenjivanje performansi procesa obuhvata opis i analizu poznatih modela za ocenjivanje performansi i razvoj originalnog modela koji bi bio prilagodljiv i fleksibilan. Razvoj modela obuhvata definisanje modela (elementi strukture, veze i međusobne zavisnosti), njegovu primenu u praksi i unapređenje na osnovu postignutih rezultata. Disertacija potvrđuje generalnu hipotezu: Formalizacijom međusobne zavisnosti ciljeva na najvišem nivou organizacije i indikatora efikasnosti ključnih poslovnih procesa, moguće je poboljšati prilagodljivost i fleksibilnost sistema za ocenjivanje performansi poslovanja. Na osnovu analize bogate literature izvršen je naučni opis i izvršena je uporedna analiza postojećih modela za ocenjivanje performansi procesa. Zatim je predložen novi, GPI model (eng. G – Goal; P – process; I – Indicator) za ocenjivanje performansi procesa koji omogućava identifikaciju direktne međusobne zavisnosti ciljeva na najvišem nivou organizacije i indikatora efikasnosti procesa, i poseduje određenu prilagodljivost i fleksibilnost. Nakon toga je sprovedeno istraživanje studije slučaja. Na osnovu stečenih saznanja, prethodno osmišljeni model je unapređen i verifikovan. Rezultati istraživanja i razvijeni GPI model za ocenjivanje performansi procesa stvaraju temelj za bolje i lakše upravljanje performansama poslovanja, ali i za dalja istraživanja u ovoj sferi.'