Konstantna potreba rudarske industrije za naprednijim rešenjima i alatima koji će obezbediti efikasnija, pouzdanija i sigurnija delovanja u svim fazama posla, od planiranja i projektovanja do trajnog prekida eksploatacionih radova, podstiče sinergiju rudarstva sa istraživanjima, naukom, obrazovanjem, tehnikom, tehnologijom, organizacijom rada, normativizacijom i standardizacijom. Efekti rudničke proizvodnje ne zavise samo od prirodnih uslova, stručnosti kadrova i tehničko-tehnološke opremljenosti, od ekonomsko-privrednog i socijalno-političkog okruženja, već u velikoj meri zavise i od efikasnosti kontrolno-upravljačke strukture, odnosno od rudničkog menadžmenta. Ova saznanja su uticala na izbor i definisanje teme ove doktorske disertacije, usmerene na istraživanje efekata međunarodnih standarda u rudarstvu Srbije, s ciljevima: sagledavanje postignutog na ovom polju u svetu i kod nas, filosofije sistema menadžmenta i međunarodnih standarda, adaptivnosti i dovoljnosti u primeni sistema menadžmenta sa međunarodnim standardima u multivarijabilnim rudničkim uslovima. Početnu hipotezu da međunarodni standardi nisu dovoljni za efikasan menadžment rudničkim sistemima, naša istraživanja potvrđuju. U skladu s ovim, predložen je strukturni model sa integrisanim međunarodnim standardima, adekvatan potrebama rudničkog menadžmenta, a radi postizanja eksploatacionih, sigurnosnih, radnih i ekoloških sigurnosnih ciljeva. Temu doktorske disertacije karakterišu aktuelnost i važnost problema, značajna je za rudarstvo kako u naučnom tako i u praktičnom pogledu, istraživanjima su ostvareni rezultati obe kategorije.