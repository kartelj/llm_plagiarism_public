'U disertaciji je fokus na analizi metodologije daljinskog uzorkovanja, posebno u pogledu prikupljanja i pripreme podataka za obradu, kao i obrade statističkim metodama radi klasifikacije, sa ciljem identifikacije određenih fenomena. Istraživanje posebno naglašava predloženu metodologiju za definisanje zone osetljivosti pri klasifikaciji fenomena, uglavnom koristeći statističke metode multivarijacione analize. Daljinsko uzorkovanje se obično definiše kao naučna disciplina i tehnika za prikupljanje informacija o objektu (najčešće Zemljinoj površini) bez fizičkog kontakta sa njim. Uzorkovanje se vrši beleženjem reflektovane ili emitovane energije (elektromagnetno zračenje, akustičnost, itd.) objekta, procesiranjem, analiziranjem i primenom informacija. Danas je daljinsko uzorkovanje priznata interdisciplinarna oblast širom sveta. Često se kombinuje sa disciplinama obrade slika i geografskog informacionog sistema (GIS) za široko područje geospatialne nauke i tehnologije. U disertaciji se posebno osvrće na povezanost GIS-a i daljinskog uzorkovanja, gde je GIS neizostavan alat u analizi prostornih podataka. Svaka digitalna slika se sastoji od piksela, koji su najmanje komponente slike i koji imaju svoju osvetljenost i zabeležni spektar boja, a koje možemo smatrati pojedinačnim entitetima statističkog uzorka koji predstavlja sama slika. U disertaciji je poseban fokus na klasifikaciji daljinski uzorkovanih podataka i koristi se za identifikaciju i klasifikaciju delova ili piksela slike. Klasifikacija se vrši na više skupova podataka sa ciljem dodeljivanja svakog piksela slike određenoj klasi na osnovu statističkih karakteristika intenziteta i obojenosti piksela. Termin multivarijaciona analiza se koristi za predstavljanje višedimenzionalnog aspekta analize podataka. Mnogi fenomeni i pojave su opisani sa više različitih promenljivih, što se odnosi i na podatke dobijene daljinskim uzorkovanjem gde je svaki piksel tipično predstavljen u tri ili više različitih opsega svetlosnog spektra. Multivarijaciona analiza se opisuje kao skup statističkih metoda koje istovremeno analiziraju višedimenzionalna merenja dobijena za svaku jedinicu posmatranja iz skupa objekata koje ispitujemo. U disertaciji su posebno opisane tehnike Analize grupisanja, koja je manje važna za kasnije predloženi metod, i Diskriminacione analize, koja je u središtu predloženog metoda. Posebno je opisana Bajesova teorija odlučivanja kao osnovni statistički pristup problemu klasifikacije. Pristup se zasniva na kvantifikaciji kompromisa između različitih odluka o klasifikaciji pomoću verovatnoće i troškova ili napora koji se javljaju tokom odlučivanja. Bajesova teorija odlučivanja pretpostavlja da je problem odlučivanja postavljen u probabilističkom kontekstu. Diskriminaciona analiza se bavi problemom razdvajanja grupa i alokacijom opservacija u prethodno definisane grupe. U disertaciji je poseban fokus na cilju diskriminacione analize koji se naziva klasifikacija a koji se odnosi na utvrđivanje postupka za klasifikaciju opservacija na osnovu vrednosti nekoliko promenljivih u dve ili više razdvojenih, unapred definisanih grupa. U disertaciji je napravljen pregled tehnika koje se koriste za klasifikaciju u daljinskom uzorkovanju. Napravljen je uvod u koncept digitalnih slika, sa teoretskim osnovama, kao i u osnovne tehnike njihove obrade u daljinskom uzorkovanju, a zatim i pregled standardnih procedura klasifikacije koje se grupišu u dve grupe. Prva je Klasifikacija sa nadzorom ili nadgledana klasifikacija, gde analitičar identifikuje delove slike kao reprezentativne uzorke tipova površine (klase informacija), koje se nazivaju oblastima učenja, a na osnovu čijih se spektralnih svojstva piksela algoritam „trenira“ da prepoznaje spektralno slične oblasti za svaku od klasa. Druga, Klasifikacija bez nadzora ili nenadgledana klasifikacija, u kojoj su spektralne klase prvo grupisane, samo na osnovu svojih numeričkih podataka, a zatim se analitičar bavi njihovim validiranjem i mapiranjem u klase informacija (ako je moguće). Kada je izlaz daljinskog uzorkovanja klasifikovana mapa, od suštinskog je značaja proceniti njenu tačnost. Najprihvaćeniji metod za procenu tačnosti u mapama proisteklim iz daljinskog uzorkovanja je pomoću poređenja sa referentnim podacima (poznatim kao „istina sa tla“, eng. ground truth). Bez obzira na statistički metod klasifikacije piksela, jasno je da klasifikaciju treba razmatrati uz određeni nivo tačnosti klasifikovanja, te je iz tog razloga dat pregled tehnika merenja tačnosti klasifikacije. Jedan od ciljeva istraživanja opisanog u disertaciji je upravo razvoj metodologije koja će (korišćenjem zone osetljivosti) pospešiti ukupnu tačnost klasifikovanja, pri čemu će potrebno vreme i resursi za sprovođenje klasifikacije biti smanjeni. U šestom poglavlju je prvo detaljnije diskutovan problem klasifikacije, određivanje zone osetljivosti i stepena preklapanja, a potom je dat predlog nove metode računanja i primene zone osetljivosti u daljinskom uzorkovanju, kao rezultat istraživačkog rada sprovedenog tokom izrade disertacije. Problem klasifikacije nastaje kada istraživač napravi potreban broj merenja i želi da klasifikuje individue u jednu od nekoliko kategorija na bazi ovih mera. Osnovno pitanje je iz koje populacije potiče navedeni entitet, u našem slučaju piksel, sa određenim merama. U konstrukciji procedure klasifikacije potrebno je minimizirati verovatnoću pogrešne klasifikacije, ili konkretnije, poželjno je minimizirati rezultate loših efekata pogrešne klasifikacije. Zona osetljivosti predstavlja granične vrednosti kategorija a definiše se u slučajevima kada nismo u mogućnosti da utvrdimo kategoriju entiteta. Osim određivanja kategorija pojava, bitno je odrediti i granice tih pojava, tj. odrediti one oblasti u kojima možemo sa sigurnošću pretpostaviti da entiteti pripadaju definisanoj kategoriji, i one kada to ne možemo pretpostaviti sa sigurnošću. Definisanjem metodologije određivanja zone osetljivosti rešava se problem na način da se identifikuju elementi koji se nalaze u graničnoj oblasti, između dve kategorije, te je jedan od ciljeva istraživanja opisanog u disertaciji upravo iznalaženje pogodne metodologije za određivanje zone osetljivosti v kod daljinskog uzorkovanja, koja će na unapređen način piksele klasifikovati u odgovarajuće klase. U disertaciji se detaljno, po koracima, opisuje metoda za određivanje zone osetljivosti, i istaknute su njene prednosti u odnosu na dosadašnje metode klasifikacije daljinski uzorkovanih podataka. Prednosti se prvenstveno ogledaju u unapređenju tačnosti klasifikacije pri smanjenju ukupnog vremena i računarskih resurasa potrebnih za računanje. U predloženoj metodi se klasifikacija sprovodi u dve faze, u prvoj se primenjuje veoma brza metoda određivanja (hiper)ravni podele pomoću diskriminacione analize, zatim se utvrđuju entiteti u zoni osetljivosti i na njih primenjuje u drugom koraku računski zahtevna klasifikacija pomoću metode k-najbližih suseda (kNN). Takođe se definiše i način merenja tačnosti klasifikacije. U sedmom poglavlju prikazane su studije slučaja i mogućnosti primene zone osetljivosti u daljinskom uzorkovanju u preciznoj poljoprivredi. Opisan je problem izdvajanja useva od zemljišta (ili korova ili drugih objekata, odnosno svega što ne predstavlja usev – biljke od interesa). Predložena metoda je sprovedena na nekoliko različitih vrsta useva i rezultati su upoređeni sa ostalim metodama klasifikacije u upotrebi, SVM, kNN (koja je manje u upotrebi zbog performansi na velikim količinama podataka ali je zbog postignute tačnosti korišćena kao referentna) i LDA/QDA bez računanja i upotrebe zone osetljivosti. S obzirom na prirodu podataka nad kojim je vršeno testiranje, naročito je dat doprinos u pogledu mogućnosti analiza slika prikupljenih pomoću bespilotnih letelica, i to pre svega u poljoprivredi u nadzoru jednogodišnjih i višegodišnjih useva sa specifičnostima koje takva primena nosi. Na kraju je dat zaključak sa odgovorima na pitanja u vezi sa postavljenim ciljem i hipotezama, a u prilogu je ukratko opisano realizovano softversko rešenje pomoću kojeg je sprovođeno istraživanje i analiza podataka.'