Tema doktorske teze je kreiranje modela za ekološko upravljanje na nacionalnom nivou, kroz integraciju metoda za procenu rizika, kako bi se podržalo donošenje odluka na nacionalnom nivou u formiranju zakona, politika, regulativa i nacionalnih strategija, ali i poboljšalo upravljanje ekološkim rizicima na nacionalnom nivou. Model bi trebao da omogući holistički pristup pri oceni ekoloških rizika, uzimajući u obzir faktore rizika koji su često zanemareni, poput percepcije ekoloških rizika od strane javnosti, kao i predispozicije za ekološki rizik različitih društvenih aktera, od pojedinaca, organizacija i drugih društvenih grupa. Model ekološkog upravljanja na nacionalnom nivou koji integriše metode ocene rizika (Model EUnNN-IMPR) predstavljen u ovoj disertaciji se temelji na hibridnom pristupu, odnosno na primeni kvalitativnih i kvantitativnih metoda ocene rizika u rangiranju varijabilnih ekoloških rizika i rizika za životnu sredinu, pružajući podršku odlučivanju pri određivanju prioriteta ciljeva ekološkog upravljanja. Cilj primene ovog modela je identifikacija kritičnih područja ekološkog upravljanja na nacionalnom nivou i davanje smernica za definisanje strateških prioriteta za rešavanje ekoloških problema i zaštitu životne sredine. Jedna od prednosti korišćenja ovakvog modela se manifestuje u rezultatima primene modela ekološkog upravljanja na nacionalnom nivou koji se odnose na poboljšanje kvaliteta stanja životne sredine i zdravlja stanovništva jedne zemlje, zbog određivanja prioriteta pri postizanju ciljeva ekološkog upravljanja zasnovanih na rangiranim ekološkim rizicima i rizicima za životnu sredinu uz uključivanje javnosti ne samo u proces percepcije i ocene rizika, već i u proces donošenja ekoloških odluka, čime se unapređuje podrška za uspostavljanje transparentne i efikasne nacionalne politike i strategija zaštite životne sredine zemlje.