Svrha ove doktorske teze je da razjasni značaj specijalnog događaja, kako na domaćem, tako i na međunarodnom planu. Ljudi se već od davnina okupljaju iz različitih razloga. Takvi skupovi su bili jedinstveni i neobični doživljaji. Nisu bili učestali, već su bili posebni i dešavali su se kao rezultat određenih situacija ili na zahtev pojedinaca, određenih grupa i vladajuće strukture. Upravo zbog toga su izazivali osećaj uzbuđenja i bili su neponovljivi. Danas, industrija slobodnog vremena i zabave je u centru pažnje. U poslednjih nekoliko godina je izuzetno napredovala i ima poseban status na tržištu usluga, pružajući mnoštvo novih ideja i načina za njihovu realizaciju. Profesionalne agencije koje se bave ovim tipom organizovanja su izuzetno popularne širom sveta i zauzimaju važnu poziciju na pijedestalu uspeha, profita i povratnih informacija koje se dobijaju od zadovoljnih klijenata. S druge strane, donošenje odluka je deo posla koji svaki menadžer treba da obavlja tokom svog rada. Te odluke se donose konstantno, tj. tokom obavljanja, odnosno izvršavanja poslova povezanih sa klasičnim menadžerskim funkcijama, kao i prilikom organizacije specijalnog događaja. Donošenje odluka nije posebna, izdvojena funkcija upravljanja, već je zajednički imenitelj svim ostalim funkcijama. Menadžeri na svim nivoima organizacije su angažovani na donošenju različitih odluka, od operativnih, taktičkih do strateških. U okviru ove disertacije, analizira se kako je moguće poboljšati organizaciju specijalnog događaja, primenom sistema grupnog odlučivanja.