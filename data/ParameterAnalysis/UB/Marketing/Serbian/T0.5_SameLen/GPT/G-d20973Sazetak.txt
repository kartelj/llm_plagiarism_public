Doktorska disertacija se fokusira na unapređenje metodologije za kreiranje i ocenjivanje kompozitnih indikatora, razvijene od strane stručnjaka iz Organizacije za ekonomsku saradnju i razvoj (OЕCD) i Zajedničkog istraživačkog centra (Joint Research Center – JRC). Kompozitni indikatori su metrike sastavljene od agregiranih individualnih ponderisanih indikatora koji procenjuju različite aspekte posmatranog multidimenzionalnog koncepta. Odlučujući subjekti sve više koriste kompozitne indikatore za rangiranje i procenjivanje entiteta u različitim segmentima života. OЕCD-JRC metodologija nudi korisne usmerenja za izvođenje složenog procesa stvaranja metodološkog okvira kompozitnog indikatora. Ipak, metodologija dodele pondera i analiza robustnosti i osetljivosti su delovi metodologije koji i dalje privlače interesovanje. Cilj metode dodele pondera predložene u ovoj disertaciji je određivanje pondera koji maksimiziraju stabilnost metrike, merenu sumom standardnih devijacija relativnih doprinosa indikatora. Za postavljanje ograničenja modela predlaže se kombinacija metode reuzorkovanja i Ivanovićevog odstojanja (I-odstojanje), dok je za rešavanje definisanog optimizacionog modela primenjena metaheuristika poboljšano raspršeno pretraživanje (enhanced Scatter Search – eSS). Nova metoda uzima u obzir stabilnost kompozitnog indikatora već prilikom određivanja pondera i predlaže pondera zasnovane na podacima, čime se smanjuje stepen intuitivnosti metode i prevazilazi činjenica da se analiza robustnosti često ne sprovodi u procesu kreiranja i ocenjivanja kompozitnih indikatora. Prema rezultatima istraživanja, pokazano je da se predložena metoda može uspešno primeniti u procesu kreiranja i ocenjivanja kompozitnih indikatora.