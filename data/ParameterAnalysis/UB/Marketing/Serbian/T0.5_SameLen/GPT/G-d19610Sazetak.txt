Tema doktorske disertacije je kreiranje modela za upravljanje klijentskim odnosima (engl. customer relationship management - CRM) u okviru digitalnog poslovanja pametnih biblioteka. Osnovni problem koji se obrađuje u radu je analiza mogućnosti integracije CRM sistema u integrisani bibliotečki sistem (engl. integrated library system – ILS) kao jedne od metoda za poboljšanje komunikacije između biblioteke i korisnika bibliotečkih usluga i poslovnih partnera. U svrhu implementacije CRM modela, prilagođenog bibliotekama u razvoju, disertacija predstavlja CRM model baziran na open-source aplikacijama. Model se sastoji od integrisanog bibliotečkog sistema, CRM sistema, pametnih tehnologija, mobilnih tehnologija i društvenih medija. Rad prikazuje rezultate prethodnih istraživanja i detaljno analizira sferu upravljanja klijentskim odnosima u bibliotekama. Glavni deo disertacije prikazuje model upravljanja klijentskim odnosima i proces integracije sa integrisanim bibliotečkim sistemom. Razvijeni model obuhvata infrastrukturu i arhitekturu CRM sistema u digitalnom poslovanju pametnih biblioteka. Eksperimentalni deo disertacije sprovodi istraživanje sa ciljem da proveri primenu CRM koncepta i pametnih tehnologija u bibliotekama, kao i spremnost bibliotekara da prihvate upotrebu ovih tehnologija radi poboljšanja odnosa sa korisnicima. Na osnovu razvijenog modela implementiran je CRM sistem u pametnim bibliotekama, zasnovan na integraciji CRM sistema sa integrisanim bibliotečkim sistemom. Rezultati su potvrdili osnovnu hipotezu da integracija CRM sistema u digitalnom poslovanju pametnih biblioteka poboljšava performanse bibliotečkog poslovanja, usklađuje bibliotečke aktivnosti i poboljšava komunikaciju sa korisnicima bibliotečkih usluga.