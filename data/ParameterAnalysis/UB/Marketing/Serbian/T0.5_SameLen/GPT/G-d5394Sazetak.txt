'Disertacija se bavi temama iz sfere informacionog društva, njegovog razvoja i mehanizama za praćenje i merenje tog razvoja. Doktorski rad prikazuje prethodna istraživanja i teorije o informacionom društvu, njegovoj evoluciji, oblicima, faktorima razvoja i međunarodnim inicijativama koje usmeravaju i koordiniraju njegov globalni razvoj. Istražujući oblast merenja informacionog društva, koje je kompleksna pojava opisana skupom međusobno povezanih indikatora, u disertaciji se traži najprikladnija metrika za prevazilaženje složenosti i olakšavanje praćenja, vrednovanja i izvođenja zaključaka o trenutnom stanju informacionog društva. Pored evolucije i klasifikacije benčmarking indikatora, koji su osnovni elementi svake metodologije za merenje informacionog društva, u disertaciji je dat i pregled najvažnijih svetskih metodologija za vrednovanje informacionog društva. Centralni deo predstavlja kreiranje originalnog modela koji definiše procedure potrebne za praćenje i evaluaciju razvoja informacionog društva u Srbiji. Ovaj model podrazumeva: • teorijsku osnovu, • kompatibilnost sa standardima Evropske Unije koja omogućava učešće u međunarodnim projektima, analizama i poređenjima, • prilagođenost specifičnostima Srbije, njenom trenutnom stanju informacionog društva i mogućnostima za ulaganje u dalji razvoj. Definisanje modela za merenje i evaluaciju informacionog društva u Srbiji obuhvatilo je: • odabir skupa indikatora informacionog društva (IKT indikatora) u skladu sa zahtevima Evropske Unije, uz prilagođavanje specifičnostima i razvojnim mogućnostima Srbije, • transformaciju skupa IKT indikatora, koja omogućava njihovo rangiranje prema značaju za praćenje informacionog društva, • izdvajanje podskupa najvažnijih IKT indikatora, • definisanje podmodela za kvantitativno izražavanje nivoa digitalnih podela preko sintetičkog pokazatelja - indeksa digitalne polarizacije. Projektovani model je verifikovan implementacijom na primeru Srbije, kroz praćenje i analizu stanja razvoja informacionog društva u petogodišnjem periodu. Tom prilikom je izvršeno: • statističko praćenje, merenje i obrada relevantnih podataka, • analiza rezultata istraživanja koja je omogućila sagledavanje trenutnog stanja, otkrivanje i kvantifikovanje ‘kritičnih tačaka’ u razvoju informacionog društva Srbije, kao i predviđanje njegovog budućeg razvoja. Stručni doprinosi disertacije su evaluacija razvoja informacionog društva Srbije, na nivou stanovništva i na nivou preduzeća, merenje i procena nivoa digitalnih podela i njihovog trenda, kao i identifikacija ‘digitalno’ najugroženijih grupa u okviru populacije Srbije. Osnovni naučni doprinos ostvaren je kroz kreiranje modela za praćenje i vrednovanje razvoja informacionog društva. Model u osnovi sadrži metodu I-odstojanja i klaster analizu, kao adekvatno kombinovane metode multivarijacione analize. Osnovni skup indikatora je, nakon rangiranja prema vrednostima I-odstojanja i primene klaster analize, redukovan na podgrupu onih indikatora koji su za ocenu informacionog društva najvažniji, jer nose najveću količinu informacija o njemu. Smanjenjem broja indikatora značajno je povećana primenljivost modela u praksi. U disertaciji je definisan i konkretan model za kvantitativno izražavanje pojedinačnih i ukupnih digitalnih podela u različitim domenima, izvođenjem sintetičkog pokazatelja digitalne polarizacije. Karakteristike ovog modela su opštost, fleksibilnost i otvorenost za dodavanje ili izmene osnovnih elemenata modela. To podrazumeva mogućnost za uočavanje, definisanje i izračunavanje proizvoljnog broja pojedinačnih podindeksa digitalne polarizacije, prema proceni mogućih uzroka digitalnih podela. Podindeksi, iz kojih se izvodi ukupni indeks digitalne polarizacije (IDP), izražavaju se proizvoljno izabranim skupovima pokazatelja, uz proizvoljno određene podele uzorka na podgrupe. Ovo svojstvo modela je značajno u kontekstu trenutne brzine promena u oblasti IKT. Društveni značaj disertacije se ogleda u mogućnostima široke primene njenih rezultata u procesu praćenja i merenja informacionog društva, kao i usmeravanja, podsticanja i usklađivanja njegovog razvoja. Primena projektovanog modela je moguća kao alat za podršku strateškom odlučivanju, praćenju i minimiziranju digitalnih podela, ali i za potrebe evaluacije složenih pojava koje su izvan okvira informacionog društva, za koje je model prvobitno kreiran.'