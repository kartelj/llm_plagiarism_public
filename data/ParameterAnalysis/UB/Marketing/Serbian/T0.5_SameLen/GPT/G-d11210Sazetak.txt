'Ova doktorska teza ima za cilj razvoj hibridnih modela za poboljšanje procesa odlučivanja na osnovu više kriterijuma. Trenutni alati koji podržavaju odlučivanje na osnovu više kriterijuma pokazali su se kao efikasni i pouzdani u praksi. Međutim, analiza je pokazala da je njihov glavni nedostatak nedovoljna pažnja posvećena međusobnoj komparaciji, uslovljenosti i logičkoj zavisnosti između atributa odlučivanja. Stoga su u okviru ovog rada predloženi modeli za odlučivanje na osnovu više kriterijuma, koji se zasnivaju na kombinovanju klasičnih i fazi metoda analize više kriterijuma, kao i na primeni interpolativne Bulove algebre. Glavna hipoteza disertacije je da kombinovanje interpolativnog Bulovog pristupa, fazi logike i metoda analize više kriterijuma može bolje modelovati proces odlučivanja, nego korišćenje pojedinačnih metoda analize više kriterijuma. Klasične metode analize više kriterijuma su najčešće korišćene u literaturi za rešavanje problema odlučivanja, ali njihovo osnovno ograničenje je nedostatak odgovarajućeg okvira za prikazivanje neizvesnih/nepreciznih atributa. Takvi uslovi su pogodovali razvoju teorije fazi skupova, koja omogućava analizu neizvesnih atributa pomoću fazi brojeva. U okviru ove doktorske teze razvijeni su hibridni modeli koji kombinuju klasične i fazi metode analize više kriterijuma, kako bi se prevazišli identifikovani nedostaci i postigli pouzdaniji rezultati. Takođe su predloženi modeli zasnovani na interpolativnoj Bulovoj algebri koji uključuju logičke interakcije atributa. Na ovaj način se proširuju mogućnosti lingvističkih izjava donosilaca odluka i omogućava se realniji prikaz problema. Predloženi modeli su testirani na primerima rangiranja poslovnih banaka i snabdevača telekomunikacione opreme. Za rešavanje problema izbora poslovnih banaka predložen je integrisani model koji kombinuje klasičnu i fazi metodu analize više kriterijuma. S druge strane, za rešavanje problema rangiranja snabdevača predložen je integrisani model koji kombinuje dve fazi metode analize više kriterijuma i hibridni model koji uključuje logičke interakcije između atributa uz upotrebu Bulove algebre i poštovanje svih Bulovih zakona. Rezultati istraživanja pokazali su da kombinovanje metoda analize više kriterijuma može prevazići nedostatke klasičnih i nadmašiti rezultate pojedinačnih metoda analize više kriterijuma. S druge strane, primenom interpolativne Bulove algebre omogućeno je modeliranje interakcija i uslovljenosti između atributa, čime je donosiocima odluka olakšano jasnije predstavljanje stvarnog problema odlučivanja. Ključni doprinos ove doktorske teze je poboljšanje sistema odlučivanja, razvojem kombinovanih modela analize više kriterijuma, u situacijama kada se atributi odlučivanja ne mogu precizno odrediti i kada između njih postoje određene uslovljenosti i logičke interakcije. Osnovna motivacija za izradu ovog rada je pre svega njegova praktična primena u realnim poslovnim sistemima.'