"Doktorski rad pod nazivom „Planiranje marketinških komunikacijskih strategija u kulturno-edukativnim ustanovama za djecu'' uključuje sistematizaciju teoretskih saznanja, nastalih na temelju rezultata prethodnih istraživanja marketinških komunikacijskih strategija u kulturi i kulturno-edukativnim ustanovama za djecu i saznanja iz prakse, stečena tokom dugogodišnjeg rada u kulturnoj ustanovi za djecu Gradske uprave - Grada Beograda, kao i na mnogim projektima za djecu i mlade. Budući da ne postoji literatura koja sveobuhvatno obrađuje ovaj problem, cilj ovog istraživanja je jednako tretiranje kulturno-edukativnih ustanova za djecu s drugim kulturnim ustanovama koje su namijenjene starijoj populaciji. Problem koji se u disertaciji obrađuje je nedostatak svijesti o marketinškom razmišljanju u kulturnim ustanovama za djecu, što direktno ugrožava opstanak ustanove i njen budući razvoj. Za potrebe istraživanja, koristeći intervjue, fokus grupe, upitnike i studije slučaja, analizirane su državne i privatne ustanove i organizacije za djecu i mlade u Srbiji i regionu, s osvrtom na druge slične ustanove i van regiona. Analizirajući problem primjene marketinških komunikacijskih strategija i odnosa s javnošću, pokazalo se koliko ustanove za djecu planiraju i provode marketinške komunikacijske strategije. U radu su prikazani i pozitivni primjeri iz prakse, radi sveobuhvatnog poređenja. Kroz rad su analizirane i specifičnosti marketinške komunikacije u području kulture i obrazovanja, kao i korelacija neprofitnog marketinga i odnosa s javnošću, koja mora postojati u neprofitnoj kulturno-edukativnoj djelatnosti. Da bi kulturna ustanova za djecu stekla konkurentska poziciju, mora zadržati postojeće korisnike, privući one koji su dio potencijalne publike, ali i probuditi potrebu za istim i kod takozvane nepostojeće publike. Prepreku u razvoju poslovanja kulturno-edukativnih ustanova predstavlja nedostatak dovoljnog broja publike. Koristeći integrirane komunikacije marketinga i odnosa s javnošću, kulturno-edukativne ustanove za djecu mogu, u suradnji sa školama, dovesti do stvaranja potrebe za kulturom kod djece, stvaranja kulturne navike i formiranja zdravijeg odrastanja. Teoretsko i empirijsko istraživanje potvrdilo je osnovnu hipotezu da je za uspješno pozicioniranje kulturno-edukativne ustanove za djecu nužno kontinuirano provoditi marketinške komunikacijske strategije. Utvrđeno je da je marketing potreba koja je neophodna i u sferi kulture, odnosno u kulturi i obrazovanju, u svom najširem smislu. Iako postoji značajna razlika između profitnog i neprofitnog sektora, postoje osnovni koncepti marketinga koji se mogu primijeniti i na jedan i na drugi sektor, a to su pružanje usluge/proizvoda koju korisnik/potrošač traži i uzajamno korisna razmjena."