'Zahvaljujući sveobuhvatnom upravljanju finansijskim rizicima, finansijske institucije mogu da rade efikasnije, sigurnije i profitabilnije u domaćem i globalnom kontekstu. Menadžment finansijskih rizika je odgovor na rizike koji proizlaze iz procesa finansijske intermedijacije, a ovaj rad pruža sažet uvid u ulogu, važnost i posledice modernih aktivnosti u upravljanju finansijskim rizicima, sa posebnim osvrtom na modele finansijskih rizika. Finansijske institucije (depozitne i nedepozitne), kao finansijski posrednici pružaju usluge i preuzimaju različite rizike kao što su: kreditni rizik, rizik kamatne stope i nesolventnosti, rizik likvidnosti, tržišni rizik, operativni i tehnološki rizik itd. Kombinacija ovih rizika može izazvati efekat horizontalnog i vertikalnog širenja talasa zaraze, koji finansijsku instituciju (banku) može dovesti do ekstremnih gubitaka – sve do bankrotstva. Skoro svi finansijski rizici su raznoliki i složeni, i mogu generisati nesrazmerno velike gubitke, jer su povezani sa drugim rizicima, pa stoga stalno umnožavaju njihove efekte. Strategije upravljanja rizicima, uz korišćenje informaciono-komunikacionih tehnologija imaju imperativ da finansijske institucije identifikuju sve prisutne oblike neizvesnosti (rizike), da ih izmere, koriguju (ako je potrebno) i kontrolišu visinu tih neizvesnosti pomoću novih metoda, finansijskih derivata (forwarda, fjučersa, opcija, svopova), sekjuritizacije i drugih instrumenata. Na ovaj način finansijske institucije (banke) su slobodne da se uključe u poslove koji će im doneti prihvatljiv prinos u odnosu na rizik, i time obezbediti poslovni ambijent za stvaranje i povećanje vrednosti za svoje vlasnike (stejkholdere). Snažan podsticaj ovim promenama dala je promena regulative finansijskih institucija, posebno bankarske delatnosti (Bazel-II i Bazel III), u delu gde je visina kapitala vezana za visinu anticipiranog kreditnog rizika, ali i ostalih rizika, kao što su tržišni i operativni, odnosno rizik likvidnosti.'