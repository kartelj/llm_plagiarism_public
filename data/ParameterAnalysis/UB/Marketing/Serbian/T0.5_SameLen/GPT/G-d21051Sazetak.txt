Svrha doktorske studije bila je da ispita mogućnost razvoja novih ili poboljšanja već postojećih modela upravljanja znanjem, koji bi omogućili sveobuhvatno razmatranje svih povezanosti socijalnog kapitala sa upravljanjem znanjem, na osnovu prethodno identifikovanih glavnih osobina socijalnog kapitala u okviru upravljanja znanjem u organizaciji. Pregledom relevantne literature, utvrđen je značajan broj međusobnih veza i uticaja, koji su potom empirijski testirani u neprofitnom sektoru, odnosno u organizacijama civilnog društva Evropske Unije i Zapadnog Balkana. Pored identifikovanih karakteristika internog i eksternog mrežnog poslovanja ovih organizacija, kao i nivoa razvijenosti upravljanja znanjem, potvrđene su sve teorijske pretpostavke, ali su otkrivene i određene specifičnosti. Utvrđena je očigledna dominacija dimenzija i elemenata internog socijalnog kapitala nad eksternim, što ukazuje na to da OCD očigledno pridaju veći značaj vezama koje potiču iznutra, tj. vezama koje se ostvaruju preko pojedinaca, kao i svih onih elemenata koji karakterišu te odnose, a nalaze se u relacionim, kognitivnim i nodusnim dimenzijama. U tom kontekstu, eksterni socijalni kapital, pre svega strukturne forme kroz koje se on uspostavlja i neguje, nije dovoljno prepoznat, te tako predstavlja oblast koju je potrebno više unaprediti. Ove specifičnosti su uočene i pri analizi dimenzija i elemenata socijalnog kapitala sa fazama, kvalitetom i zrelošću upravljanja znanjem. Empirijska studija je pokazala da se elementi socijalnog kapitala mogu integrisati u postojeće modele upravljanja znanjem, ali da je zbog njihovih ograničenja, koja se najviše odražavaju u nedostatku procesne prirode funkcionisanja, praktičnije koristiti projektne modele upravljanja znanjem. Stoga je način na koji se socijalni kapital može integrisati u proces upravljanja znanjem prikazan na modifikovanom Gasikovom modelu. Primena ovako integrisanog modela upravljanja znanjem je analizirana i u kontekstu njegove praktične upotrebe, kojom bi se OCD obezbedila nova paradigma poslovanja koja bi bila bazirana na znanju kao uslovu za konkurentnije i održivije poslovanje.