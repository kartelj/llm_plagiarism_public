Uobičajeno je mišljenje da je svrha poslovnih organizacija na svetskom nivou da ostvare profit. Međutim, tokom proteklih decenija, svedočili smo da je ova pretpostavka pod znakom pitanja. Na primer, neke od organizacija koje su ostvarile veliki profit, ipak su propale. Dakle, postavlja se pitanje šta je potrebno za održivost organizacija. Naučnici su tokom prethodnog perioda predložili nekoliko modela koji mogu pomoći u ostvarivanju održive poslovne strategije. Ova doktorska disertacija ima za cilj da definiše novi model održivosti organizacije koji bi bio koristan za strateško donošenje odluka, koristeći višekriterijumske modele teorije odlučivanja. Istraživanje je sprovedeno u nekoliko faza. U prvoj fazi, pregledana je relevantna literatura kako bi se prikupile informacije o neophodnim indikatorima za strateško odlučivanje. Zatim su dodati indikatori iz godišnjih izveštaja o održivosti najuspešnijih svetskih organizacija. Izabrano je 150 indikatora, koji su podeljeni u strateške perspektive, po uzoru na Uravnoteženu karticu uspeha, a potom je sprovedeno istraživanje sa učesnicima koji donose strateške odluke. Na prikupljenim rezultatima, primenjeni su PCA i Varimax rotacija kako bi se utvrdilo da li postoji korelacija između indikatora i da li formiraju bilo kakve grupe. Utvrđeno je da postoji osam perspektiva koje opisuju 69,38% celokupnog uzorka. Na osnovu toga, izabrani su indikatori koji najbolje predstavljaju te perspektive. U sledećoj fazi, korišćena je DEMATEL metodologija za izračunavanje uzročno-posledičnih veza između indikatora. Rezultati pokazuju da za ostvarivanje održive strategije, organizacije moraju razmotriti osam perspektiva, pri čemu najveću težinu ima perspektiva učenja, najbolje predstavljena pokazateljem Razmena organizacionog znanja. Perspektiva liderstva je druga koju treba razmotriti, a zatim slede perspektive održivosti, procesa, društveno odgovornog poslovanja, rast/tržište, klijenti i perspektiva finansija. Formirani model bi trebalo da omogući veću verovatnoću održivosti organizacije u budućnosti kroz svoju primenu.