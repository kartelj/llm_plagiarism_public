'Upravljanje lancem snabdevanja uključuje planiranje svih aktivnosti povezanih sa snabdevanjem, kao i saradnju i koordinaciju sa partnerima u lancu. Efekat biča se javlja usled nedostatka koordinacije. Uzroci efekta biča u lancima snabdevanja mogu biti operativni i bihevioralni. Većina pisaca se fokusira na operativne uzroke, dok se bihevioralni navode kao bitni, ali su nedovoljno istraženi. U bihevioralne uzroke spadaju, između ostalog, i osobine ličnosti. Iako literatura naglašava potrebu za saradnjom učesnika u lancima snabdevanja kako bi se smanjio efekat biča, uticaj kooperativnosti kao osobine ličnosti nije istražen. U ovoj disertaciji se analizira uticaj kooperativnosti učesnika u lancu snabdevanja na troškove lanca, kroz implementaciju prilagođene pivske igre i pokazuje se kako kreirati lanac snabdevanja sa kooperativnim učesnicima. Kooperativnost učesnika je testirana korišćenjem upitnika orijentacije socijalne vrednosti (Social Value Orientation - SVO). Potvrđena je glavna hipoteza disertacije da povećanje kooperativnosti učesnika u lancu snabdevanja može da unapredi rad lanca i rešava složene probleme koordinacije. Za proučavanje bihevioralnog fenomena u lancu snabdevanja i analizu komunikacije i interakcija između učesnika u lancu snabdevanja korišćena je transakciona analiza i pokazuje se kako unaprediti kooperativnost učesnika u već formiranom lancu snabdevanja. Na kraju su ponašanja kooperativnih učesnika koja su dala dobre rezultate definisana kao pravila ponašanja u lancu snabdevanja i uključena su u simulaciju korišćenjem Petrijevih mreža. Ovim je potvrđeno da Petrijeve mreže omogućavaju uključivanje brojnih faktora koji utiču na lance snabdevanja, uključujući i faktore poput osobina ličnosti, pa simulacija korišćenjem Petrijevih mreža može da zameni stvarni eksperiment.'