'Kompanije sve češće proširuju svoje delovanje na globalnu trgovinu. Sa globalizacijom i povećanjem međunarodnog poslovanja, menadžment ljudskih resursa postaje sve više internacionalizovan. Danas dominira mišljenje da efikasan menadžment ljudskih resursa predstavlja ključ uspeha poslovanja multinacionalnih firmi. Ova doktorska teza se fokusira na probleme sa kojima se susreću multinacionalne firme u pogledu upravljanja različitim ljudskim resursima u međunarodnom kontekstu. U tezi su definisani i objašnjeni osnovni termini u oblasti međunarodnog menadžmenta ljudskih resursa, kao i ključne aktivnosti menadžmenta ljudskih resursa u multinacionalnim firmama, sa posebnim naglaskom na sticanje ljudskih resursa i procenu učinka zaposlenih. S obzirom da multinacionalne firme posluju u različitim zemljama, one se suočavaju sa različitim izazovima. Jedna od ključnih odluka koju multinacionalna firma mora da donese se odnosi na pitanje standardizacije politika i praksi menadžmenta ljudskih resursa. Multinacionalne firme često moraju uskladiti svoje politike, procedure i prakse za upravljanje ljudskim resursima sa specifičnim karakteristikama okruženja u stranim zemljama u kojima posluju. Cilj ove doktorske teze je da se analizira na koji način multinacionalne firme stiču i procenjuju ljudske resurse, kao i u kojoj meri standardizuju politike i prakse upravljanja ljudskim resursima u centrali i filijalama firme rasprostranjenim širom sveta, odnosno u kojoj meri uspevaju da prenesu ove politike i prakse iz centrale u strane filijale. Rad obuhvata pregled relevantne literature iz oblasti međunarodnog menadžmenta ljudskih resursa, kao i pregled rezultata prethodnih istraživanja u vezi sa standardizacijom praksi menadžmenta ljudskih resursa u multinacionalnim firmama. U okviru ove teze sprovedeno je empirijsko istraživanje u filijalama stranih multinacionalnih firmi u Srbiji, sa ciljem da se utvrdi u kojoj meri multinacionalne firme standardizuju svoje politike i prakse upravljanja ljudskim resursima u svojim filijalama u Srbiji, kao i da se identifikuju faktori koji u najvećoj meri utiču na mogućnost sprovođenja transfera ovih politika i praksi iz centrale u strane filijale. Rezultati dobijeni analizom podataka prikupljenih putem ankete u filijalama multinacionalnih firmi u Srbiji pokazali su da anketirane firme uglavnom standardizuju svoje politike i prakse menadžmenta ljudskih resursa, kao i prakse procene učinka zaposlenih, ali ne i prakse u oblasti sticanja ljudskih resursa. Na osnovu rezultata istraživanja predložen je novi pristup upravljanju ljudskim resursima koji treba da omogući multinacionalnim firmama da donesu najbolju moguću odluku u vezi sa stepenom u kome žele da svoje politike i prakse upravljanja ljudskim resursima u stranim filijalama usklade sa praksama u matičnoj firmi, odnosno da ih prilagode lokalnim praksama u Srbiji.'