'Kao kompleksan i promenljiv socijalni proces, pregovaranje zahteva da se pronađu rešenja koja svim uključenim stranama omogućavaju postizanje svojih ciljeva. Izgradnja ciljanog i razvijenog komunikacionog sistema podrazumeva potrebu za informacijama, njihov značaj, komunikacijske kanale, učestalost komunikacije i efikasnost. Potrebe za komunikacijom potvrđuju se potrebom za informacijama, neophodnim za efektivno pregovaranje, i osećajem informisanosti u odnosu na događaje koji mogu da utiču na stvaranje dodatnih vrednosti. Ovaj rad se fokusira na istraživanje i analizu uticaja marketinških komunikacija na proces poslovnog pregovaranja i stvaranje dodatnih vrednosti. Istraživački problem doktorske disertacije je proučavanje interaktivnog i međusobnog odnosa između instrumenata marketinške komunikacije i faza poslovnog pregovaranja, kao sredstava za stvaranje dodatnih vrednosti. Posmatranje poslovnog pregovaranja kao filozofije poslovanja, gde marketinška komunikacija igra posebno važnu ulogu, omogućava preduzeću da ostvari brojne koristi, odnosno da stvori elemente dodatnih vrednosti. Ispitivanje ciljne publike podržava merenje efekata marketinškog komunikacijskog miksa, a samim tim i njihovog uticaja na poslovne pregovore. U tom kontekstu sprovedeno je empirijsko istraživanje sa ciljem ispitivanja doprinosa različitih komunikacijskih kanala fazama procesa pregovaranja, a izvedene su i linearne regresione analize na celokupnom uzorku, sa podelom na kupce i prodavce.'