'Ova studija se fokusira na marketinške taktike koje imaju za cilj izgradnju poverenja kupaca u online okruženju. Da bi se shvatile okolnosti koje utiču na ove taktike, pregledani su postojeći koncepti i literatura u domenu online trgovine, poverenja kupaca, sa posebnim naglaskom na faktore koji utiču na poverenje u online okruženju. Ispitivanjem faktora poverenja, identifikovani su faktori za koje je statistička analiza pokazala da utiču na izgradnju poverenja online kupaca. Na osnovu ovih faktora i postojećih teorijskih koncepta, kreiran je model izgradnje poverenja kupaca u online okruženju. Ovaj model, pored opštih smernica formulisanih u obliku marketinških strategija, uključuje i preporuke za primenu ovih strategija u praksi. Doprinose disertacije možemo videti u nekoliko ključnih oblasti: (1) izvršena je sistematizacija literature u oblasti poverenja generalno, modela na koje se izgradnja poverenja oslanja i poverenja u online okruženju; (2) dat je sveobuhvatni prikaz stanja prakse u svetu i u zemlji, koji omogućava precizan uvid u oblast online trgovine; (3) kreiran je konceptualni okvir poverenja, kojim je poverenje raščlanjeno u konceptualne celine uz njihov detaljan opis. Ovaj konceptualni okvir obezbeđuje temeljan uvid u pojam online poverenja i predstavlja osnovu za dalje formulisanje strategija, aktivnosti i instrumenata za izgradnju online poverenja, ali može poslužiti i kao model za analizu sličnih koncepata, kao što su lojalnost ili zadovoljstvo; (4) identifikovani su faktori koji utiču na poverenje kupaca u online okruženju i predstavljeni na sistematizovan i logičan način, što čini osnovne smernice za aktivnosti kompanija koje žele da unaprede poverenje online kupaca (5) predstavljen je teorijski okvir kreiranja strategija u online okruženju, koji predstavlja obuhvatan vodič i čija mogućnost primene je znatno šira u odnosu na predmet disertacije. Ovaj okvir moguće je primeniti u procesu kreiranja strategija koje se odnose na ostale aspekte online trgovine, zatim kod strategija vezanih za online obrazovanje, online bankarstvo i brojne druge koncepte; (6) kreiran je okvir izgradnje poverenja, koji uključuje strategije i konkretne aktivnosti implementacije, čija primena u praksi obezbeđuje izgradnju poverenja online kupaca, kao i smanjenje percipiranog rizika, povećanje percipirane korisnosti i lakoće korišćenja veb sajta prodavnice.'