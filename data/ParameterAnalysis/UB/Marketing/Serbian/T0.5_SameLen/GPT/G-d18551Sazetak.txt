Napredak modernih informaciono-komunikacionih tehnologija omogućio je proširenje mogućnosti obrazovanja i učenja kroz upotrebu novih metoda i alata za poboljšanje kvaliteta e-obrazovanja. Dodatno, inteligentna obrazovna okruženja i internet inteligentnih uređaja su omogućili promene u pristupima obrazovanju i učenju, kako u tradicionalnim okruženjima obrazovanja, tako i u okruženjima virtuelnih zajednica. Različiti novi koncepti kolektivne inteligencije i kolaborativnog učenja, još uvek nisu jasno teorijsko-metodološki definisani u kontekstu e-obrazovanja i pametnih obrazovnih okruženja. Jedan od tih koncepta je i crowdsourcing koji koristi znanje i veštine povezane grupe ljudi za obavljanje crowdsourcing zadatka. Crowdsourcing se pokazao kao efikasna inovacija u učenju i obrazovanju, naučnoistraživačkom radu i za rešavanje različitih problema u obrazovanju. Glavna hipoteza koja je razvijena i potvrđena u okviru doktorske disertacije je da se razvojem i primenom modela crowdsourcing-a u pametnim obrazovnim okruženjima poboljšavaju performanse i kvalitet obrazovanja, povećava se motivacija studenata i poboljšavaju se konačni rezultati obrazovnog procesa. U eksperimentalnom delu doktorske disertacije sprovedena su tri istraživačka projekta na dve visokoškolske institucije, koja su imala za cilj validaciju predloženih modela crowdsourcing-a u različitim obrazovnim okruženjima. Rezultati evaluacije su potvrdili veliki potencijal predloženih modela i potvrđena je značajna spremnost studenata na saradnju, kompetentnost za rešavanje postavljenih zadataka, proizvodnju kvalitetnih rešenja i visok nivo njihove samoorganizovanosti.