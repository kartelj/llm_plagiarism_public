Otvorene značke predstavljaju obećavajuću edukativnu tehnologiju za prepoznavanje dostignuća, veština, kvaliteta ili interesa pojedinaca ili grupa. U poslednje vreme, pojavilo se više softverskih sistema baziranih na Infrastrukturi Otvorenih znački (eng. Open Badges Infrastructure - OBI) koji podržavaju razne metode nastave/učenja i dodeljivanja znački. Ali, njihova upotrebljivost u specifičnom edukativnom okruženju može značajno da varira. To predstavlja velike izazove za nastavnike prilikom izbora jednog takvog sistema za konkretnu edukativnu upotrebu. Cilj ove studije je da predloži potencijalne metrike upotrebljivosti - opšte i tehnološki-specifične za sisteme bazirane na OBI specifikaciji, koje se mogu efikasno koristiti prilikom izbora ove edukativne tehnologije. Ključni rezultat istraživanja je metodološki okvir koji je uključio standardne opšte metrike upotrebljivosti (npr., ocena opažene upotrebljivosti na osnovu Skale Upotrebljivosti Sistema) i određene tehnološki-specifične metrike upotrebljivosti koje su razvijene u okviru istraživanja (npr., ocena lakoće deljenja znački, ocena zadovoljstva podrškom za kreiranje znački, itd.). Predloženi pristup je testiran u empirijskoj studiji baziranoj na kombinovanom metodu istraživanja. Rezultati studije su pružili dokaze o efikasnosti pristupa u datom kontekstu. Utvrđeno je da su predložene kategorije metrika komplementarne i da su metrike razlikovale evaluirane sisteme na zadovoljavajući način. Pored toga, rezultati kvalitativne evaluacije su otkrili glavne probleme upotrebljivosti evaluiranih sistema. Pristup se može koristiti u različitim edukativnim okruženjima s obzirom na to da su predložene metrike relativno jednostavne za prikupljanje i tumačenje.