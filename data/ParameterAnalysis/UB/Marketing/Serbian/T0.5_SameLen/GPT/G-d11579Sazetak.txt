'U osnovi, ova doktorska disertacija, zajedno sa uvodnim delom i opštim zaključcima, kao i preporukama za buduća istraživanja, sastoji se iz tri posebne, ali međusobno povezane i isprepletane celine, uz koje je prikazan i poseban zaključak. Prvi deo (poglavlja od 2. do 5.) obuhvata definisanje koncepata „indikatora kvaliteta“, „ljudskog kapitala“ i „družbenog kapitala“, kao i analizu njihovih međusobnih odnosa. U tom delu, prvenstveno se zaključuje da ideja „ljudskog kapitala“ služi kako bi se, na određeni način, izrazila vrednost naših ljudskih sposobnosti. Iako je bilo mnogo pokušaja da se standardizuju definicije i uspostave kategorije ljudskog kapitala, do sada nije postignut globalni konsenzus o modelu koji bi se koristio za merenje; ovaj problem se odražava na većinu oblasti, pa tako i na nauku. Pri razvijanju novih pristupa merenju ljudskog kapitala, sve veća pažnja posvećuje se onome što se na engleskom jeziku naziva „social capital“; iako domaći autori gotovo bez izuzetka ovaj koncept nazivaju „socijalnim kapitalom“, uzimajući u obzir značenje koje su odrednice „socijalno“ i „društveno“ (naročito uz imenice „kapital“ i „svojina“) utemeljile u našem jeziku u vreme socijalističkog društvenog uređenja, kao i suštinu izvornog pojma, ovaj koncept bi se, na srpskom jeziku, pre mogao nazvati „družbenim kapitalom“ - to je kapital koji raste kada se deli, koji proizilazi iz porodičnih, prijateljskih, profesionalnih i drugih veza. Konačno, indikatori kvaliteta predstavljaju informaciju o pojavi koja se istražuje, koja omogućava analizu njenog razvoja i proveru da li su ciljevi kvaliteta u vezi sa njom ispunjeni, na osnovu čega se utvrđuje pravac aktivnosti i stvaraju podloge za odlučivanje; razvijanje modela indikatora kvaliteta ljudskog i družbenog kapitala, sem što je plod unutrašnjih podsticaja, treba da počiva i na prepoznavanju potreba i očekivanja interesnih i zainteresovanih strana čitavog procesa, što značajno smanjuje verovatnoću pojavljivanja različitih oblika sistemskog autizma. Drugi deo (poglavlje 6.) ima za cilj da izazove uobičajene poglede na probleme menadžmenta i ponudi neka nova, ali i često zaboravljena i zapostavljena - stara rešenja, tako što je dopušteno idejama i teorijama iz drugih oblasti (kako inženjerskih i uopšte tehničkih, tako i iz filozofije, istorije i religije) da migriraju u polje društvene kompleksnosti, kome deo teme ovog doktorata (naučna zajednica) takođe pripada. Time se doprinosi postavljanju osnova jedne potpuno nove paradigme menadžmenta u oblasti ljudskog i družbenog kapitala uopšte, što je obezbedilo potpuno nove uglove IV posmatranja za rešavanje konkretnih problema i situacija unutar oblasti istraživanja na ovom doktoratu. Nova paradigma, zasnovana na postulatima nauke o kompleksnosti, obuhvata žive metafore koje na neki način predstavljaju smernice za shvatanje i prirode sveta i načina na koji ljudi pridaju stvarima smisao – tzv. „pogled na svet“, a jedna od njenih glavnih vrlina je usmerenje ka osmišljavanju preko granica puke linearizacije, što može imati značajan uticaj na kreiranje politika u vezi sa procesima i projektima iz oblasti nauke, obrazovanja i sveukupne proizvodnje znanja. Na taj način, stvorena je osnova za iznedravanje odgovarajućih indikatora kvaliteta ljudskog i družbenog kapitala naučne zajednice. U trećem delu (poglavlje 7.) pristupljeno je razvoju konkretnog modela indikatora kvaliteta za potrebe operacionalizacije istraživanja na ovom doktoratu. Ovaj proces je obuhvatio otkrivanje potpuno novih izvora podataka, jer je konstatovano da čak i primena novih indikatora, uz zastarele formate podataka, teško da može voditi do osetnih poboljšanja - novi oblici podataka služe da tvorce politika obaveštavaju o promenama, ne samo vrednosti uobičajenih (za različite discipline menadžmenta) veličina, već i shvatanja, ponašanja, verovanja i stavova; kao i prelazak sa agregatne, makrostatistike na teren detalja, prilagođenih okolnostima karakterističnim za predmetnu zajednicu. Samo istraživanje (primena modela) sprovedeno je putem prikupljanja podataka kroz odgovarajući upitnik, diseminiran doktorima nauka u zemlji i svetu, i analizu profila – najpre, analizu biografija, a i, u širem smislu, prikupljanje podataka iz svih javno dostupnih internet izvora o ovim doktorima nauka (od „Google“ pretrage do profila na društvenim mrežama). Na uzorku od 444 doktora nauka, pri čemu je 202 iz zemlje, a 242 iz dijaspore, dokazane su sve tri osnovne hipoteze ovog doktorata. Među najznačajnijim nalazima jesu i činjenice da doktori nauka u dijaspori, u odnosu na one u zemlji, prema uspostavljenim etalonima, objavljuju iznad 4 puta više radova, oko 6 puta više radova u časopisima sa „impakt faktorom“, citiraniji su iznad 15 puta više, u 14 puta više dokumenata, imaju 13 puta veću vrednost ukupnog „impakt faktora“, iznad 5 puta veću vrednost učinka koji generiše akademska mreža „ResearchGate“ i oko 5,5 puta veću vrednost „h-index“-a. Pritom, oni su i skloniji primeni strategije većeg broja koautora – u proseku, imaju 4 puta više koautora od doktora nauka u zemlji. Sem toga, pokazalo se, na ovom uzorku, da naučna dijaspora ima preimućstvo u pogledu načina shvatanja naučno-istraživačkog rada, mesta i uloge menadžmenta u istom, usavršavanja van zemlje u kojoj žive i rade, kao i jezika koji govore. Naši doktori nauka iz različitih delova sveta, takođe, više smatraju da se svest ljudi razvija bržim tempom nego ikada ranije, zbog uticaja nauke i tehnologije. S druge strane, pripadnike naučne zajednice u zemlji, prema ispitanom uzorku, odlikuje veća posvećenost interesima šire zajednice sa kojom se identifikuju, uz doslednije poštovanje tradicije i nasleđa. Doktori nauka u V zemlji smatraju važnijim „planiranje nasledstva“ u poslu, više su spremni da uzmu u obzir iskustva svojih predaka kada odlučuju o bitnim životnim pitanjima, i, uopšteno, osećaju veću bojazan da aktuelni trendovi naše civilizacije – naročito u pogledu nivoa potrošnje, uprkos ovakvoj razvijenosti nauke, vode celo čovečanstvo ka nekom obliku kolapsa.'