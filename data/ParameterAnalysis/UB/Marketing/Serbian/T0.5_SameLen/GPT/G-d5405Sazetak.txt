'Mnoge analize izvršene u poslednjih dvadeset godina su pokazale da, bez obzira na korišćenje raznih modela za osiguranje, kontrolu ili menadžment kvaliteta u zdravstvenim organizacijama, i dalje postoje neskladnosti i greške, što sprečava dostizanje neophodnog nivoa kvaliteta ovih organizacija i usluga koje pružaju. Projektovani i primenjeni modeli za menadžment kvaliteta, upravljanje kvalitetom ili osiguranje kvaliteta se međusobno razlikuju, iako su često zasnovani na istim smernicama, odnosno standardima, propisima ili konceptima, stoga u primeni daju različite rezultate. Uzroci razlika u strukturi modela za osiguranje, kontrolu ili menadžment kvaliteta, kao i razlika u rezultatima primene ovih modela, mogu se naći u procesu prevođenja smernica u konkretan implementiran model za osiguranje, kontrolu ili menadžment kvaliteta u zdravstvenoj organizaciji, pri čemu se u konkretnom modelu zanemaruju procesi zdravstvene organizacije koji nisu klinički procesi, ali su i dalje odgovorni za kvalitet zdravstvene organizacije i kvalitet usluga koje pruža. Informacije o kvalitetu različitih lekara ili zdravstvenih organizacija kao i o ishodima različitih metoda lečenja ili dijagnostikovanja koje su neophodne pacijentima da bi se mogli samostalno opredeljivati za određenu zdravstvenu organizaciju, određenog lekara ili određen način lečenja i dijagnostikovanja su često nedostupne, nedovoljne ili nisu date u pogodnom obliku za donošenje optimalne odluke. Izveštavanje o kvalitetu zdravstvenih organizacija je prvenstveno dizajnirano za potrebe države, finansijera ili sponzora koji treba da sagledaju efekte svojih uloženih sredstava ili da donesu odluku o tome koju će zdravstvenu organizaciju finansijski podržati, a ne da bi se pacijenti informisali o kvalitetu zdravstvene organizacije ili njenih usluga i samostalno mogli da izaberu na osnovu podataka o njenom kvalitetua. Stoga zdravstvene organizacije višeg nivoa kvaliteta ne mogu očekivati da budu nagrađene kroz češće opredeljivanje pacijenata za njihove usluge, a pacijenti, sa druge strane, ne mogu na jednostavan ali na činjenicama baziran način izabrati konkretnu zdravstvenu organizaciju, lekara ili metodu lečenja. Sve ukazuje na postojanje dve osnovne grupe problema u postizanju kvaliteta u zdravstvenim organizacijama i u sticanju prednosti na osnovu ostvarenog kvaliteta. Prva grupa problema proističe iz transformacije opštih standarda, smernica i propisa u konkretan model za određenu zdravstvenu organizaciju koji uglavnom ne sadrže nekliničke procese. Druga grupa problema nastaje u procesu izveštavanja o ostvarenom nivou kvaliteta gde prekomerne količine podataka o parametrima kvaliteta, sa jedne strane, sprečavaju pacijente da donose odluke o izboru zdravstvene organizacije na jednostavan način, dok sa druge strane različitost vrsta ovih podataka plasiranih zajedno čine poređenje među zdravstvenim organizacijam komplikovanim. Sagledavanjem zdravstvene organizacije kao poslovnog sistema kroz prizmu Modela anatomske strukture razvijenom na Fakultetu organizacionih nauka obezbeđuje se identifikacija svih elemenata koji direktno ili indirektno utiču na kvalitet zdravstvenih usluga i čine strukturu same zdravstvene organizacije. Na osnovama Modela Anatomske strukture projektovan je Model za podizanje nivoa kvaliteta zdravstvenog poslovnog sistema koji predstavlja vezu između postojećih smernica, standarda, propisa ili koncepta i konkretnog modela za osiguranje, kontrolu ili menadžment kvaliteta zdravstvene organizacije. Model za podizanje nivoa kvaliteta zdravstvenog poslovnog sistema sadrži grafički, verbalni i matematički deo kojim se omogućava izračunavanje nivoa kvaliteta svakog sastavnog elementa zdravstvenog poslovnog sistema a time omogućava poređenje kvaliteta onih zdravstvenih poslovnih sistema koji primenjeuju ovaj model i pripadaju istom nivou zdravstvene zaštite, ili njihovih sastavnih elemenata iste vrste. Model je primenjen u dva zdravstvena poslovna sistema primarnog nivoa zdravstvene zaštite, a rezultati primene su pokazali da se implementacijom modela podiže nivo kvaliteta zdravstvenog poslovnog sistema.'