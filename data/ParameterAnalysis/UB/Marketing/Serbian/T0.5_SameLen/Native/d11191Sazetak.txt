Predmet istraživanja disertacije je mogućnost razvoja modela za merenje performansi procesa koji je fleksibilan i adaptibilan. Kako savremeno upravljanje organizacijom podrazumeva upravljanje njenim procesima, ostvarenje ciljeva organizacije zavisi od uspešnosti njenih procesa. Uspešnost procesa, odnosno sposobnost procesa da ispune ciljeve organizacije, se meri pomoću definisanih ključnih indikatora performansi. Deo istraživanja se odnosi i na analizu međuzavisnosti ciljeva na najvišem nivou organizacije i indikatora uspešnosti procesa u kompanijama koje imaju primenjen procesni pristup. Istraživanje mogućnosti i načina povećanja fleksibilnosti i adaptibilnosti sistema za merenje performansi procesa obuhvata opis i analizu poznatih modela za merenje performansi i razvoj autentičnog modela koji bi bio fleksibilan i adaptibilan. Razvoj modela obuhvata definisanje modela (elementi strukture, veze i međuzavisnosti), njegovu primenu u praksi i usavršavanje na osnovu ostvarenih rezultata. Disertacija potvrđuje opštu hipotezu: Formalizacijom međuzavisnosti ciljeva na najvišem nivou organizacije i indikatora uspešnosti ključnih poslovnih procesa, moguće je unaprediti fleksibilnost i adaptibilnost sistema za merenje performansi poslovanja. Na osnovu analize obimne literature izvršen je naučni opis i urađena je komparativna analiza postojećih modela za merenje performansi procesa. Zatim je predložen novi, GPI model (eng. G – Goal; P – process; I – Indicator) za merenje performansi procesa koji omogućava identifikaciju direktne međuzavisnosti ciljeva na najvišem nivou organizacije i indikatora uspešnosti procesa, i ima određenu fleksibilnost i adaptibilnost. Nakon toga je izvršeno istraživanje studije slučaja. Na osnovu dobijenih saznanja, prethodno koncipirani model je poboljšan i verifikovan. Rezultati istraživanja i razvijeni GPI model za merenje performansi procesa stvarju osnovu za kvalitetnije i lakše upravljanje performansama poslovanja, ali i za dalja istraživanja u ovoj oblasti.