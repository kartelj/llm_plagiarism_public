Zahvaljujući integrisanom upravljanju finansijskim rizicima, finansijske institucije mogu efikasnije, sigurnije i profitabilnije da posluju u domicilnom i globalnom okruženju. S obzirom na to da je menadžment finansijskih rizika odgovor na rizike u procesu finansijske intermedijacije, rad pruža jezgrovit uvid u ulogu, značaj i konsekvence savremenih aktivnosti u upravljanju finanansijskim rizicima, sa posebnim osvrtom na modele finansijskih rizika. Finansijske institucije (depozitne i nedepozitne), kao finansijski posrednici pružaju usluge i preuzimaju različite rizike kao što su: kreditni rizik, rizik kamatne stope i nesolventnosti, rizik likvidnosti, tržišni rizik, operativni i tehnološki rizik itd. Kulminacija ovih rizika može da izazove efekat horizontalnog i vertikalnog širenja talasa zaraze, koji finansijsku instituciju (banku) vodi u zonu ekstremnih gubitaka – sve do bankrotstva. Gotovo svi finansijski rizici su heterogeni i kompleksni, te mogu da generišu neproporcijalno velike gubitke, jer su interaktivni sa drugim rizicima, pa tako stalno multiplikuju njihove efekte. Strategije upravljanja rizicima, uz upotrebu informaciono-komunikacionih tehnologija imaju imperativ da finansijske institucije indentifikuju sve prisutne oblike neizvesnosti (rizike), da izmere, koriguju (ako je potrebno) i kontrolišu visinu tih neizvesnosti pomoću novih metoda, finansijskih derivata (forwarda, fjučersa, opcija, svopova), sekjuritizacije i drugih instrumenata. Na taj način finansijske institucije (banke) su slobodne da ulaze u poslove koji će im doneti prihvatljiv prinos u odnosu na rizik, i time obezbediti poslovni ambijent za stvaranje i povećanje vrednosti za svoje vlasnike (stejkholdere). Snažan impuls ovim promenama dala je izmena regulative finansijskih institucija, posebno bankarske delatnosti (Bazel-II i Bazel III), u delu u kome je visina kapitala vezana za visinu anticipiranog kreditnog rizika, ali i ostalih rizika, kao što su tržišni i operativni, odnosno rizik likvidnosti.