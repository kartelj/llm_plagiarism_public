Cilj ove doktorske disertacije jeste da ukaže i objasni, kako se procesom grupnog odlučivanja može unaprediti sistem poslovne inteligencije. Sama reč inteligencija u terminu poslovna inteligencija, izvorno označava izveštavanje ili obaveštavanje namenjeno podršci poslovnom odlučivanju. Ovako koncipirana, ova inteligencija pospešuje snalaženje u novim situacijama i brzinu i tačnost rešavanja problema, pri čemu se od dominantne, psihološke upotrebe termina inteligencija razlikuje po tome što se ne odnosi na sposobnost ličnosti kojom se služi pojedinac, već na tehnološko rešenje koje koristi kompanija. Poslovna inteligencija nije ni proizvod, ni sistem. To je arhitektura i kolekcija integrisanih operativnih aplikacija i aplikacija za potporu odlučivanju. Ona predstavlja korišćenje svih potencijala podataka, samim tim i informacija i znanja u kompaniji radi donošenja boljih i ispravnih poslovnih odluka i u skladu s tim, identifikaciju novih poslovnih mogućnosti. Podrška odlučivanju individualnom donosiocu odluke je itekako važna aktivnost za uspešno upravljanje u svakoj kompaniji. Međutim, kako rad i funkcionisanje poslovnog sistema postaju sve složeniji a samim tim i odgovornost za donetu odluku sve je veća, postoji potreba za uvažavanjem različitih ideja i mišljenja članova tima, odnosno pripremljenog kvantuma znanja, sve zarad donošenja odluka u grupi. Jer, matematički se egzaktno pokazuje da je zbir znanja članova tima po definiciji uvek veći od znanja bilo kog člana tima. Jedini preduslov jeste da postoji komunikacija i deljenje resursa među članovima tima. Sa druge strane, evidentna je potreba za poboljšanjem kvaliteta odluka donetih u grupi. Ista predstavlja stalni predmet interesovanja istraživača sa velikim praktičnim i teoretskim značajem. stoga će posebno biti tretirana problematika akvizacije, skladištenja i distribucije znanja. Jer će znanje provejavati kroz sva poglavlja disertacije i činiće vezivno tkivo rukopisa.