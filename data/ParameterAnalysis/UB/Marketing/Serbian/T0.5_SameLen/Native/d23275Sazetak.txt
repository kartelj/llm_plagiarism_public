Predmet doktorske disertacije je razvoj modela ekološkog upravljanja na nacionalnom nivou, integrisanjem metoda za procenu rizika, čime bi se stvorila podrška u odlučivanju na nacionalnom nivou u kreiranju zakona, politika regulativa i nacionalnih strategija, ali i omogućilo unapređenje upravljanja ekološkim rizicima na nacionalnom nivou. Takođe model treba da omogući holistički pristup pri proceni ekoloških rizika, uzimajući u obzir, nekada zanemarivane faktore rizika kao što su percepcija ekoloških rizika od strane šire javnosti, kao i sklonost ka ekološkom riziku različitih činilaca društva, od pojedinaca, organizacija i drugih društvenih grupacija. Model ekološkog upravljanja na nacionalnom nivou koji integriše metode procene rizika (Model EUnNN-IMPR) predstavljen u ovoj disertaciji se zasniva na hibridnom pristupu odnosno na korišćenju kvalitativnih i kvantitativnih metoda procene rizika u rangiranju promenljivih ekoloških rizika i rizika po životnu sredinu, čime se daje podrška odlučivanju pri određivanju prioriteta ciljeva ekološkog upravljanja. Cilj primene ovog modela je ukazivanje na kritične oblasti ekološkog upravljanja na nacionalnom nivou te davanje pravaca za definisanje strateških prioriteta za rešavanje ekoloških problema i zaštitu životne sredine. Jedna od koristi korišćenja takvog modela se ogleda u rezultatima primene modela ekološkog upravljanja na nacionalnom nivou koji se odnose na poboljšanje kvaliteta stanja životne sredine i zdravlja ljudi jedne zemlje, usled određivanja prioriteta pri ostvarivanju ciljeva ekološkog upravljanja zasnovanih na rangiranim ekološkim rizicima i rizicima po životnu sredinu uz uključivanje javnosti ne samo u proces percepcije i ocene rizika, već i u proces donošenja ekoloških odluka, čime se unapređuje podrška za 5 uspostavljanje transparentne i efektivne nacionalne politike i strategija zaštite životne sredine zemlje.