'Privatizacija društvene i državne imovine postala je neophodan uslov za uspešan završetak tranzicije u zemljama Istočne i Centralne Evrope, uključujući Srbiju. Iskustva iz procesa restrukturiranja preduzeća u tranziciji pokazala su potrebu za restrukturiranjem preduzeća pre i posle privatizacije. Postoje brojne aktivnosti restrukturiranja, a cilj ovog procesa je unapređenje poslovanja preduzeća, povećanje efikasnosti i stvaranje vrednosti za vlasnike. Ovaj rad analizira metodologiju restrukturiranja koja se temelji na upravljanju ključnim faktorima vrednosti. Analizira se koncept vrednosti, metodologija njenog izračunavanja i modeli stvaranja vrednosti. Cilj analize je primena takvog koncepta poslovanja, investiranja i finansiranja u upravljanju preduzećem koji će biti u funkciji restrukturiranja preduzeća i stvaranja dodatne vrednosti za vlasnike kapitala. Stvaranje vrednosti se odnosi na poboljšanje stope prinosa na investirani kapital kombinacijom povećanja novčanih priliva i smanjenja rizika poslovanja. Uspešno restrukturiranje uključuje aktivnosti u procesu poslovanja, finansiranja i investiranja. Uspešnost procesa restrukturiranja se meri visinom kreirane vrednosti kapitala, odnosno razlikom u vrednosti kapitala pre i posle restrukturiranja. Vrednost kapitala u ovom kontekstu je jednaka diskontovanoj vrednosti očekivanih budućih slobodnih novčanih tokova. Kako visina ostvarene vrednosti direktno zavisi od vrednosti novčanih tokova i cene kapitala, za stvaranje vrednosti kompanije potrebno je definisati i sprovesti strategije usmerene na povećanje neto novčanog toka kroz kombinaciju povećanja prihoda, smanjenja troškova i poboljšanja u koeficijentu obrta ukupne aktive s jedne, i smanjenja rizika poslovanja i cene kapitala, s druge strane. Definisanje odgovarajućeg modela prodaje kapitala na tržištu doprinosi valorizaciji aktivnosti restrukturiranja u smislu da izbor odgovarajućeg modela utiče na nivo ostvarene cene za kapital prilikom njegove prodaje zainteresovanim finansijskim ili strateškim investitorima. Stoga, ovaj rad istražuje i model prodaje kapitala putem javnih tendera i javnih aukcija kako bi se, kroz njihovu analizu, utvrdilo da li su oni odgovarajući metodi prodaje kapitala društvenih preduzeća koja prolaze kroz proces privatizacije. Kroz ova istraživanja i analize, ovaj rad potvrđuje hipotezu da je restrukturiranje proces kojim se povećava vrednost kompanije i kojim se one pripremaju za proces prodaje zainteresovanim strateškim ili finansijskim investitorima. S obzirom na prezentovanu metodologiju restrukturiranja, potvrđuje se i hipoteza da je moguće konstruisati model restrukturiranja kroz upravljanje faktorima vrednosti koji bi u obzir uzeo specifičnosti poslovanja svake pojedinačne kompanije. Konačno, kroz analizu ostvarenih rezultata u procesu privatizacije u Srbiji, ovaj rad potvrđuje da je model prodaje kompanija najefikasniji model realizacije vrednosti u procesu privatizacije u uslovima zakasnele tranzicije.'