Tema doktorske disertacije je unapređenje metodologije za kreiranje i ocenjivanje kompozitnih indikatora, koje su razvili stručnjaci iz Organizacije za ekonomsku saradnju i razvoj (OECD) i Zajedničkog istraživačkog centra (JRC). Kompozitni indikatori su metrike koje se formiraju od agregiranih pojedinačnih ponderisanih indikatora, koji merenjem različitih aspekata predstavljaju višedimenzionalni koncept. Sve više se koriste za rangiranje i ocenjivanje entiteta u različitim sferama života. OECD-JRC metodologija nudi korisne upute za sprovođenje složenog procesa kreiranja metodološkog okvira kompozitnog indikatora. Ipak, dodeljivanje težinskih koeficijenata i analiza robusnosti i osetljivosti su delovi metodologije koji i dalje privlače pažnju. Cilj metode dodeljivanja težinskih koeficijenata predložene u ovoj disertaciji je određivanje koeficijenata koji maksimiziraju stabilnost metrike, merenu sumom standardnih devijacija relativnih doprinosa indikatora. Predloženo je kombinovanje metode reuzorkovanja i Ivanovićevog odstojanja (I-odstojanje) za definisanje ograničenja modela, dok je za rešavanje definisanog optimizacionog modela korišćena metaheuristika unapređeno raspršeno pretraživanje (enhanced Scatter Search – eSS). Nova metoda uzima u obzir stabilnost kompozitnog indikatora već prilikom određivanja težinskih koeficijenata i predlaže koeficijente zasnovane na podacima, čime se smanjuje stepen intuitivnosti metode i prevazilazi činjenica da se analiza robusnosti često ne sprovodi u procesu kreiranja i ocenjivanja kompozitnih indikatora. Prema rezultatima istraživanja, pokazano je da se predložena metoda može uspešno primeniti u procesu kreiranja i ocenjivanja kompozitnih indikatora.