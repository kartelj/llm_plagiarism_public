Svrha ove doktorske teze je da istakne i pojasni kako grupno donošenje odluka može poboljšati sistem poslovne inteligencije. Termin inteligencija u izrazu poslovna inteligencija prvobitno se odnosi na izveštavanje ili obaveštavanje namenjeno podršci poslovnim odlukama. Ova inteligencija, koncipirana na ovaj način, unapređuje adaptaciju na nove situacije i brzinu i preciznost rešavanja problema, ali se razlikuje od dominantne, psihološke upotrebe termina inteligencija jer se ne odnosi na sposobnost koju pojedinac koristi, već na tehnološko rešenje koje koristi kompanija. Poslovna inteligencija nije ni proizvod, ni sistem. To je arhitektura i skup integrisanih operativnih aplikacija i aplikacija za podršku odlučivanju. Ona predstavlja iskorišćavanje svih potencijala podataka, a time i informacija i znanja u kompaniji za donošenje boljih i tačnih poslovnih odluka i prema tome, identifikaciju novih poslovnih prilika. Podrška odlučivanju pojedinačnom donosiocu odluka je izuzetno važna aktivnost za uspešno upravljanje u svakoj kompaniji. Međutim, kako poslovanje i funkcionisanje poslovnog sistema postaju sve kompleksniji, a odgovornost za donetu odluku sve veća, postoji potreba za poštovanjem različitih ideja i mišljenja članova tima, odnosno pripremljenog kvantuma znanja, sve u cilju donošenja odluka u grupi. Jer, matematički se precizno pokazuje da je suma znanja članova tima po definiciji uvek veća od znanja bilo kog člana tima. Jedini uslov je da postoji komunikacija i deljenje resursa među članovima tima. S druge strane, postoji očigledna potreba za unapređenjem kvaliteta odluka donetih u grupi. To je stalni predmet interesovanja istraživača sa velikim praktičnim i teoretskim značajem. stoga će posebno biti obrađena problematika akvizicije, skladištenja i distribucije znanja. Jer će znanje biti prisutno kroz sva poglavlja disertacije i predstavljaće povezujući element rukopisa.