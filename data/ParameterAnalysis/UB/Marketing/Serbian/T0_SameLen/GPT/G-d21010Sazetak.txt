Otvorene značke predstavljaju obećavajuću edukativnu tehnologiju za priznavanje dostignuća, sposobnosti, kvaliteta ili interesa pojedinca ili grupe. U poslednje vreme, pojavilo se više softverskih sistema baziranih na Infrastrukturi Otvorenih znački (eng. Open Badges Infrastructure - OBI) koji podržavaju razne metode nastave/učenja i izdavanja znački. Ipak, njihova upotrebljivost u specifičnom edukativnom okruženju može bitno da varira. To nastavnicima stvara velike izazove prilikom izbora takvog sistema za određenu edukativnu upotrebu. Cilj ovog istraživanja je da predloži potencijalne metrike upotrebljivosti - opšte i tehnološki-specifične za sisteme bazirane na OBI specifikaciji, koje se mogu efikasno koristiti prilikom izbora ove edukativne tehnologije. Glavni rezultat istraživanja je metodološki okvir koji je obuhvatio standardne opšte metrike upotrebljivosti (npr., ocena opažene upotrebljivosti na osnovu Skale Upotrebljivosti Sistema) i određene tehnološki-specifične metrike upotrebljivosti koje su razvijene u okviru istraživanja (npr., ocena lakoće deljenja znački, ocena zadovoljstva podrškom za kreiranje znački, itd.). Predloženi pristup je testiran u empirijskoj studiji baziranoj na mešovitom metodu istraživanja. Rezultati studije su pružili dokaze o efikasnosti pristupa u datom kontekstu. Utvrđeno je da su predložene kategorije metrika komplementarne i da su metrike razlikovale evaluirane sisteme na zadovoljavajući način. Pored toga, rezultati kvalitativne evaluacije su otkrili glavne probleme upotrebljivosti evaluiranih sistema. Pristup se može koristiti u različitim edukativnim okruženjima s obzirom na to da su predložene metrike relativno jednostavne za prikupljanje i interpretaciju.