'Ova doktorska disertacija se fokusira na mogućnost poboljšanja operativnih performansi nerepetitivnih proizvodnih sistema – specifično protočnog vremena i pouzdanosti isporuke – kroz primenu lin pristupa. Postoje mnogi primeri poboljšanja operativnih performansi kroz primenu lin pristupa, većinom iz repetitivnih proizvodnih sistema gde je lin pristup i nastao. Savremena istraživanja pokazuju interesovanje za korišćenje lin pristupa u cilju poboljšanja operativnih performansi nerepetitivnih proizvodnih sistema. Međutim, broj primera poboljšanja operativnih performansi nerepetitivnih proizvodnih sistema je znatno manji u odnosu na broj primera iz repetitivnih proizvodnih sistema. Postoji nekoliko razloga za to, a jedan od najvažnijih je da znanje o primeni lin pristupa u nerepetitivnim proizvodnim sistemima nije sistematizovano i strukturirano kao znanje o primeni u repetitivnim proizvodnim sistemima, i ne postoji univerzalni okvir za implementaciju lin pristupa u nerepetitivnim proizvodnim sistemima, koji uzima u obzir sve specifičnosti određenog okruženja, kao ni sve karakteristike lin pristupa. Glavni cilj istraživanja sprovedenog u ovoj doktorskoj disertaciji je unapređenje znanja u oblasti lin proizvodnje i provera efekata primene lin pristupa u nerepetitivnim proizvodnim sistemima kroz dizajniranje novog originalnog modela primene lin pristupa u nerepetitivnom proizvodnom okruženju na osnovu analize prethodnih iskustava, i njegovu eksperimentalnu proveru u kompaniji koja pripada grupi nerepetitivnih proizvođača. Analizom i sistematizacijom postojećih istraživanja u oblasti primene lin pristupa u nerepetitivnim proizvodnim sistemima je pokazano da u naučnoj i stručnoj literaturi postoji interesovanje za primenu lin pristupa u nerepetitivnim proizvodnim sistemima, ali i problemi u primeni koji su uzrokovani karakteristikama nerepetitivnih proizvodnih sistema, koje ne dozvoljavaju da se praksa primene lin pristupa u repetitivnim proizvodnim sistemima doslovno kopira u nerepetitivne proizvodne sisteme. U cilju analize mogućnosti primene lin pristupa u nerepetitivnim proizvodnim sistemima, u doktorskoj disertaciji je izvršeno istraživanje literature o razvoju lin pristupa, karakteristikama nerepetitivnih proizvodnih sistema, implikacijama koje karakteristike nerepetitivnih proizvodnih sistema mogu imati na primenu lin pristupa, kao i mogućnostima rešavanja problema u nerepetitivnim proizvodnim sistemima primenom lin pristupa. Lin pristup je razvijen u Tojoti, u proizvodnom sistemu koji je identifikovan kao repetitivni proizvodni sistem. Postoje značajne razlike između karakteristika repetitivnih i nerepetitivnih proizvodnih sistema, koje su posledica razlika u potrebama koje zadovoljavaju repetitivni i nerepetitivni proizvodni sistemi, a posledično i u ciljevima kojima teže i zadacima koje izvršavaju na putu ka ispunjenu tih ciljeva. Razlike u karakteristikama mogu imati značajne implikacije na primenu lin pristupa u nerepetitivnim proizvodnim sistemima. Primena lin pristupa je najčešće usklađena sa karakteristikama repetitivnih proizvodnih sistema, i praksa repetitivnih proizvodnih sistema u primeni lin pristupa se ne može kopirati u nerepetitivne proizvodne sisteme, pa je neophodno razviti pristup koji je prilagođen karakteristikama specifičnog proizvodnog okruženja. Na osnovu analize mogućnosti primene lin pristupa u nerepetitivnim proizvodnim sistemima, razvijen je originalni model implementacije lin pristupa za unapređenje operativnih performansi nerepetitivnih proizvodnih sistema. Razvoj modela je tekao u dva pravca. Prvi pravac predstavlja razvoj konceptualnog okvira implementacije lin pristupa u nerepetitivnim proizvodnim sistemima, čiji je cilj da da novi prikaz i tumačenje principa lin pristupa u svetlu karakteristika nerepetitivnih proizvodnih sistema, i da analizira mogućnosti korišćenja prilagođenih principa lin pristupa u svrhu aktivnog oblikovanja proizvodnog okruženja. Drugi pravac proizilazi iz prvog, i predstavlja formalizaciju originalnog modela implementacije lin pristupa u nerepetitivnim proizvodnim sistemima. Sam model implementacije lin pristupa u nerepetitivnim proizvodnim sistemima operacionalizuje principe lin pristupa u specifičnom okruženju, i sugeriše niz koraka primene prilagođenih principa lin pristupa u cilju unapređenja operativnih performansi nerepetitivnih proizvodnih sistema. Kako bi se proverila mogućnost unapređenja protočnog vremena i pouzdanosti isporuke u nerepetitivnim proizvodnim sistemima primenom lin pristupa, model implementacije koji je razvijen je primenjen u kompaniji koja pripada grupi nerepetitivnih proizvođača. Mogućnost primene modela i postizanja rezultata je prvo proverena kroz simulaciju, gde su rezultati pokazali da primena modela može unaprediti protočno vreme i pouzdanost isporuke. Nakon toga je usledilo empirijsko istraživanje, gde se pristupilo primeni modela. Rezultati empirijskog istraživanja pokazuju da se operativne performanse nerepetitivnih proizvodnih sistema, konkretno protočno vreme i pouzdanost isporuke, mogu unaprediti primenom lin pristupa. Doprinos doktorske disertacije se ogleda u nekoliko ključnih rezultata: (1) razvijen je originalni model implementacije lin pristupa koji je prilagođen karakteristikama nerepetitivnih proizvodnih sistema; (2) kroz simulaciju i empirijsko istraživanje su proverene mogućnosti primene modela implementacije lin pristupa u nerepetitivnim proizvodnim sistemima za unapređenje operativnih performansi; (3) izvršena je ocena predloženog modela na osnovu evaluacije rezultata provere; (4) dat je pregled postojećeg stanja u izučavanju lin pristupa, sa posebnim osvrtom na primenu lin pristupa u nerepetitivnim proizvodnim sistemima; (5) dat je kritički osvrt na dosadašnje rezultate istraživanja u ovoj oblasti; (6) date su preporuke za dalja istraživanja u ovoj oblasti.'