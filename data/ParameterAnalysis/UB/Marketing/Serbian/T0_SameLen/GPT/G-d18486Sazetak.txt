Doktorski rad pod nazivom „Planiranje marketing komunikacionih strategija u kulturno-obrazovnim institucijama za decu'' obuhvata sistematizaciju teorijskih saznanja, koja su rezultat prethodnih istraživanja marketing komunikacionih strategija u kulturi i kulturno-obrazovnim institucijama za decu, kao i iskustva iz prakse, stečena tokom dugogodišnjeg rada u dečjoj kulturnoj instituciji Gradske uprave - Grada Beograda, kao i na brojnim projektima za decu i mlade. Budući da ne postoji literatura koja sveobuhvatno obrađuje ovu temu, cilj ovog istraživanja je da se kulturno-obrazovne institucije za decu tretiraju na isti način kao i druge kulturne institucije namenjene starijoj populaciji. Problem koji se obrađuje u disertaciji je nedostatak svesti o tržišnom razmišljanju u kulturnim institucijama za decu, što direktno ugrožava opstanak i budući razvoj institucije. Za potrebe istraživanja, korišćeni su intervjui, fokus grupe, upitnici i studije slučaja, kako bi se analizirale državne i privatne institucije i organizacije za decu i mlade u Srbiji i regionu, uz osvrt na druge slične institucije i van regiona. Analizom problema primene marketing komunikacionih strategija i odnosa s javnošću, pokazano je koliko institucije za decu planiraju i sprovode marketing komunikacione strategije. U radu su prikazani i pozitivni primeri iz prakse, radi sveobuhvatnog poređenja. U okviru rada analizirane su i specifičnosti marketing komunikacije u oblasti kulture i obrazovanja, kao i korelacija neprofitnog marketinga i odnosa s javnošću, koja mora da postoji u neprofitnoj kulturno-obrazovnoj delatnosti. Da bi institucija kulture za decu stekla konkurentnu poziciju, mora da zadrži postojeće korisnike, da pridobije one koji su deo potencijalne publike, ali i da probudi potrebu za istim i kod takozvane nepostojeće publike. Prepreku u razvoju poslovanja kulturno-obrazovnih institucija predstavlja nepostojanje dovoljnog broja publike. Koristeći integrisane komunikacije marketinga i odnosa s javnošću, kulturno-obrazovne institucije za decu mogu da, u saradnji sa školama, dovedu do kreiranja potrebe za kulturom kod dece, stvaranja kulturne navike i formiranja zdravijeg odrastanja. Teorijsko i empirijsko istraživanje potvrdilo je osnovnu hipotezu da je za uspešno pozicioniranje kulturno-obrazovne institucije za decu neophodno kontinuirano sprovoditi marketing komunikacione strategije. Ustanovljeno je da je marketing potreba koja je neophodna i u sferi kulture, odnosno u kulturi i obrazovanju, u svom najširem smislu. Iako postoji značajna razlika između profitnog i neprofitnog sektora, postoje osnovni koncepti marketinga koji se mogu primeniti i na jedan i na drugi sektor, a to su pružanje usluge/proizvoda koju korisnik/potrošač traži i uzajamno korisna razmena.