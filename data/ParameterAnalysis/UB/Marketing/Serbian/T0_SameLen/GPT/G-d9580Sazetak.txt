Analizom literature i prethodnih istraživanja utvrđeno je da tek nekoliko organizacija uspešno identifikuje i prenosi znanje iz jednog projekta u drugi, kao i da su performanse projekta usko povezane sa elementima znanja. Takođe, može se zaključiti da se znanje stvara kroz učenje u okviru projekta i učenje iz drugih projekata, te da upravljanje projektnim znanjem treba biti integrisano sa ostalim procesima upravljanja projektima. Glavni razlozi neefikasnog upravljanja znanjem u projektnom okruženju su: orijentisanost organizacija na zadatak umesto na učenje i nedovoljna analiza uspešnosti projekta i evidencija postignutih rezultata. S obzirom na nedostatak naučne podrške za primenu analize postignutih rezultata projekta i nivoa uspešnosti projekata, fokus ove doktorske disertacije je analiza uspešnosti projekata i ispitivanje uticaja rezultata sprovedene analize uspešnosti projekata na upravljanje znanjem u projektnom okruženju. U disertaciji je prikazana sinteza i pregled teorijske osnove koncepta analize uspešnosti projekata kao i empirijsko istraživanje koje vodi ka formiranju integrisanog koncepta za merenje i analizu uspešnosti projekata. Empirijsko istraživanje je sprovedeno u Srbiji, u organizacijama koje realizuju projekte u okviru svog poslovanja. Istraživanjem je potvrđeno da postoji značajna veza između načina sticanja i prenošenja znanja sa prethodnih projekata i definisanja uspeha projekta, načina na koji se meri uspeh projekta i na koji se evidentiraju rezultati merenja uspeha projekta. Rezultati istraživanja potvrđuju glavnu hipotezu koja glasi da Analiza uspešnosti projekata merenjem performansi, sprovedena na sistemski uređen način, doprinosi efektivnom i efikasnom upravljanju znanjemu projektnom okruženju. Na osnovu rezultata istraživanja koncipira se sistemski pristup analize uspešnosti projekata, koji se bazira na postojanju veze između navedenih elemenata i potrebe za njihovom formalizacijom. Predstavljeni koncept je primenjen na projektu u oblasti informacionih sistema i tehnologija, pri čemu je ukazano je na prednosti i ograničenja primene koncepta na primeru projekta iz prakse.