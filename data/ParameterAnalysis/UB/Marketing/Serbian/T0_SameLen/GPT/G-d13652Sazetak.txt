U doktorskoj tezi "Model upravljanja brendom u cilju uspostavljanja dugoročnih veza sa potrošačima" predstavljeni su relevantni modeli kojima kompanije efikasno upravljaju svojim brendovima i portfeljom kupaca, kao i mogućnost integracije brend menadžmenta i upravljanja dugoročnim odnosima sa potrošačima. Na početku rada je dat kratak pregled sadržaja po poglavljima disertacije. U drugom poglavlju je objašnjen koncept i istorija brenda, sa posebnim naglaskom na arhitekturu brenda i znanje o brendu. Takođe, tema ovog poglavlja je proces brend menadžmenta sa posebnim fokusom na model rezonance brenda, uz objašnjenje termina vrednosti brenda, dodate vrednosti i finansijske vrednosti brenda. Marketing odnosa je tema trećeg poglavlja, gde je pored definisanja relacionog marketinga obuhvaćen i koncept CRM baze podataka, Pejnov model upravljanja odnosima sa kupcima. U trećem poglavlju su obrađeni modeli upravljanja odnosima sa kupcima, segmentacija, podsegmentacija i kategorizacija u CRM-u. U četvrtom poglavlju biće reči o upravljanju odnosima između kompanije i potrošača i o modelima pomenutih odnosa. U petom poglavlju je razvijen specifičan model upravljanja brendom u cilju uspostavljanja dugoročnih veza sa potrošačima sa posebnim osvrtom na model brendiranja zasnovan na perspektivi potrošača i model odnosa brenda i potrošača Suzan Furnije. U ovom poglavlju se posebno obrađuju koncepti kao što su lojalnost i zadovoljstvo potrošača. U poslednjem poglavlju su definisane tačke integracije modela menadžmenta brendom i upravljanja dugororočnim odnosima sa potrošačima, sa detaljnom analizom i poređenjem oba koncepta, sa posebnim naglaskom na proces segmentacije i kategorizacije kupaca, koji predstavljaju uvod u jedan potpuno novi termin "relaciono brendiranje". Na kraju poglavlja je predstavljen integrisani model. U ovom poglavlju su predstavljeni rezultati istraživanja kao i testiranje hipoteza, uz završne razmatranja sa naučnim doprinosom disertacije i implikacije za menadžere. Takođe, prikazaće se mogući dalji pravci istraživanja. Pregled korišćene literature i prilozi disertacije dati su na kraju rada.