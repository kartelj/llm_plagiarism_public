'Efektivna logistička mreža doprinosi konkurenciji preduzeća i pomaže im da se nose sa sve strožim ekološkim regulativama i neizvesnostima u poslovanju. Konfiguracija logističke mreže (npr. određivanje lokacija, kapaciteta i tehnologija objekata) je jedan od ključnih strateških problema u upravljanju lancima snabdevanja i njen uticaj na ukupne rezultate lanca snabdevanja je izuzetno velik. U disertaciji je posebno obrađena tema integrisanih modela logistike snabdevanja i povratne logistike. Integrisani modeli logistike snabdevanja i povratne logistike, poznati su i kao zatvorene petlje lanaca nabavke, a definišu se kao mreže koje uključuju tradicionalne kanale, odnosno tradicionalne logističke aktivnosti i tokove zajedno sa povratnim kanalima. Jedan od glavnih razloga razvoja integrisane mreže logistike snabdevanja i povratne logistike je smanjenje troškova koji nastaju u celokupnom lancu snabdevanja, povećanje profita, ali i ostavarenje specifičnih ciljeva koji se u vidu zakonskih uredaba i regulativa postavljaju pred preduzeća, a odnose se na povećanu brigu o zaštiti životne sredine. Osnovna pretpostavka disertacije je da se metode iz oblasti operacionih istraživanja koje se zasnivaju na matematičkim modelima razmatranih pojava i procesa, mogu efikasno primeniti u cilju donošenja odluka u logističkom sistemu koji istovremeno obuhvata proces snabdevanja i procese povraćaja sredstava. Predmet istraživanja u ovoj doktorskoj disertaciji je povratna logistika, kao i integrisani modeli logistike snabdevanja i povratne logistike. Povratna logistika obuhvata logističke aktivnosti kroz celokupni tok proizvoda od trenutka kada prestane potreba korisnika za tim proizvodom do njegovog ponovnog korišćenja na tržištu ili konačnog odlaganja. Pre svega, povratna logistika 4 uključuje fizički transport korišćenih proizvoda od krajnjeg korisnika do proizvođača, odnosno planiranje svih aspekata distribucije. U ovoj disertaciji će se razviti i rešiti takvi modeli lokacija i rutiranja koji će omogućiti da se proizvodi i materijali koje je potrebno dopremiti do snabdevača/proizvođača do krajnjeg korisnika, kao i proizvodi koje je potrebno vratiti od korisnika ka proizvođaču, odnosno ka njegovom skladištu, vrate najkraćim putem i sa najmanjim troškovima. Cilj istraživanja je doprinos razvoju integrisanog modela logistike snabdevanja i povratne logistike. Problem koji treba rešiti jeste određivanje mreže integrisane logistike kako bi se sjedinile mreže logistike snabdevanja i povratne logistike, i time dao doprinos povećanju efikasnosti i efektivnosti celokupnog lanca snabdevanja. U ovoj disertaciji predstavljeno je pet modela koji opisuju probleme izbora lokacija i ruta u integrisanim modelima logistike snabdevanja i povratne logistike. Modeli su rešeni korišćenjem metoda višekriterijumske analize i heurističkih metoda. Jedan od predstavljenih modela izbora lokacije rešen je korišćenjem fazi AHP metode. Četiri NP tvrdih problema rešeno je korišćenjem heurističkih metoda. Za matematičke modele sa jednom i više funkcija cilja razvijene su heuristike zasnovane na metodi promenljivih okolina (engl. Variable neighbourhood search – VNS). Za svaki od četiri modela koji su rešeni metodom promenljivih okolina razvijena su po dva algoritma. U svim modelima je za lokalno pretraživanje korišćena metoda promenljivog spusta (engl. Variable neighbourhood descend – VND) i primenjen je isti algoritam za sve modele. Problemi manjih dimenzija su rešeni do optimalnosti i rezultati dobijeni korišećenjem heuristika upoređeni su sa optimalnim rešenjima. Optimalno rešenje je predstavljeno radi procene i potvrde rešenja dobijenih korišćenjem heuristika. 5 Rezultati sprovedenog istraživanja pokazuju da razvijene heuristike daju rešenja bliska optimalnim, i da je vreme izvršavanja korišćenjem heuristika znatno kraće. Očekivani rezultati treba da koriste istraživačima iz oblasti koje se bave logističkim principima i logistikom kao naukom, ali i praktičarima koji donose logističke odluke u proizvodnim preduzećima.'