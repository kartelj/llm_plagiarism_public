'Ova studija ima za cilj da sveobuhvatno predstavi, analizira i utvrdi realne opcije i načine na koje one doprinose povećanju vrednosti za akcionare, kao i da definiše mogući pristup vrednovanju običnih akcija korporacija iz visokorizičnih i fleksibilnih sektora. Istraživanje pruža pregled postojećih koncepta vezanih za formulisanje strategije i načine na koje njihova implementacija doprinosi stvaranju vrednosti za akcionare. Implementacija strategije je povezana sa različitim vrstama realnih opcija, koje nastaju njenom realizacijom. Na osnovu pregleda literature, utvrđeno je da postoji određeni broj indikatora fleksibilnosti i neizvesnosti, koji ukazuju na potencijal za postojanje realnih opcija. Ovi indikatori su korišćeni za sortiranje korporacija i utvrđivanje onih koje imaju vredne realne opcije. Finansijski pokazatelji performansi ovih korporacija su izračunati i njihove karakteristike su utvrđene. U doktorskoj disertaciji je izvršena detaljna identifikacija i dat je kritički pregled postojećih modela vrednovanja vlasničkih hartija od vrednosti. Na osnovu toga, ekstra prinos na akcije je povezan sa rizikom, indikatorima realnih opcija i indikatorima različitih vrsta generičkih strategija koje korporacija može implementirati. U istraživanju je korišćena analiza panela podataka. Analiza osetljivosti modela je izvršena korišćenjem različitih načina na koje je postojeća literatura definisala opciju rasta. U cilju verifikacije definisanog modela i postavljenih hipoteza, izvršeno je grafičko poređenje predviđanja baziranih na osnovu modela i realno generisanog ekstra prinosa. Indikatori postojanja realnih opcija pokazuju značaj u vezi između prinosa i rizika, ali tržište je obazrivije prilikom njihovog vrednovanja. Strategija vođstva u troškovima povećava ekstra prinos investitora.'