'Disertacija se bavi istraživanjem mogućnosti kreiranja modela za ocenjivanje performansi procesa koji je prilagodljiv i fleksibilan. S obzirom da moderno vođenje organizacije podrazumeva upravljanje njenim procesima, postizanje ciljeva organizacije zavisi od efikasnosti njenih procesa. Efikasnost procesa, tj. sposobnost procesa da ostvare ciljeve organizacije, se ocenjuje kroz definisane ključne pokazatelje performansi. Deo istraživanja se fokusira na analizu međuzavisnosti ciljeva na najvišem nivou organizacije i pokazatelja efikasnosti procesa u kompanijama koje koriste procesni pristup. Istraživanje mogućnosti i metoda za povećanje prilagodljivosti i fleksibilnosti sistema za ocenjivanje performansi procesa uključuje opis i analizu poznatih modela za ocenjivanje performansi i razvoj originalnog modela koji bi bio prilagodljiv i fleksibilan. Razvoj modela podrazumeva definisanje modela (elementi strukture, veze i međuzavisnosti), njegovu primenu u praksi i unapređivanje na osnovu postignutih rezultata. Disertacija potvrđuje generalnu hipotezu: Formalizacijom međuzavisnosti ciljeva na najvišem nivou organizacije i pokazatelja efikasnosti ključnih poslovnih procesa, moguće je poboljšati prilagodljivost i fleksibilnost sistema za ocenjivanje performansi poslovanja. Na osnovu analize obimne literature, izvršen je naučni opis i urađena je komparativna analiza postojećih modela za ocenjivanje performansi procesa. Zatim je predložen novi, GPI model (eng. G – Goal; P – process; I – Indicator) za ocenjivanje performansi procesa koji omogućava identifikaciju direktne međuzavisnosti ciljeva na najvišem nivou organizacije i pokazatelja efikasnosti procesa, i ima određenu prilagodljivost i fleksibilnost. Nakon toga je sprovedeno istraživanje studije slučaja. Na osnovu dobijenih informacija, prethodno osmišljeni model je unapređen i verifikovan. Rezultati istraživanja i razvijeni GPI model za ocenjivanje performansi procesa pružaju osnovu za kvalitetnije i lakše upravljanje performansama poslovanja, ali i za dalja istraživanja u ovoj oblasti.'