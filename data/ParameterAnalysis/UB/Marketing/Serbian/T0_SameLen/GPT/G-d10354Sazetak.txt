'Kompanije sve više globalizuju svoje poslovanje. Sa širenjem na međunarodno tržište i globalizacijom, menadžment ljudskih resursa postaje sve više internacionalizovan. Sada se smatra da je efikasno upravljanje ljudskim resursima ključ za uspeh poslovanja multinacionalnih firmi. Ova doktorska teza se fokusira na probleme sa kojima se multinacionalne firme susreću u vezi sa upravljanjem različitim ljudskim resursima u međunarodnom kontekstu. U tezi su objašnjeni i definisani osnovni termini u oblasti međunarodnog menadžmenta ljudskih resursa, kao i ključne aktivnosti upravljanja ljudskim resursima u multinacionalnim firmama, sa posebnim naglaskom na regrutovanje ljudskih resursa i ocenjivanje učinka zaposlenih. S obzirom da multinacionalne firme posluju u različitim državama, one se susreću sa različitim izazovima. Jedna od ključnih odluka koju multinacionalna firma mora da donese odnosi se na pitanje standardizacije politika i praksi upravljanja ljudskim resursima. Multinacionalne firme često moraju prilagoditi svoje politike, procedure i prakse za upravljanje ljudskim resursima specifičnostima okruženja u stranim državama u kojima posluju. Cilj ove doktorske teze je da se ispita na koji način multinacionalne firme regrutuju i ocenjuju ljudske resurse, kao i u kojoj meri standardizuju politike i prakse upravljanja ljudskim resursima u centrali i filijalama firme širom sveta, odnosno u kojoj meri uspevaju da prenesu ove politike i prakse iz centrale u strane filijale. Rad obuhvata pregled relevantne literature iz oblasti međunarodnog menadžmenta ljudskih resursa, kao i pregled rezultata dosadašnjih istraživanja u vezi sa standardizacijom praksi upravljanja ljudskim resursima u multinacionalnim firmama. U okviru ove teze sprovedeno je empirijsko istraživanje u filijalama stranih multinacionalnih firmi u Srbiji, sa ciljem da se utvrdi u kojoj meri multinacionalne firme standardizuju svoje politike i prakse upravljanja ljudskim resursima u svojim filijalama u Srbiji, kao i da se identifikuju faktori koji u najvećoj meri utiču na mogućnost sprovođenja transfera ovih politika i praksi iz centrale u strane filijale. Rezultati dobijeni analizom podataka prikupljenih putem ankete u filijalama multinacionalnih firmi u Srbiji pokazali su da anketirane firme uglavnom standardizuju svoje politike i prakse upravljanja ljudskim resursima, kao i prakse ocenjivanja učinka zaposlenih, ali ne i prakse u oblasti regrutovanja ljudskih resursa. Na osnovu rezultata istraživanja predložen je novi pristup upravljanju ljudskim resursima koji treba da omogući multinacionalnim firmama da donesu najbolju moguću odluku u vezi sa stepenom u kome žele da svoje politike i prakse upravljanja ljudskim resursima u stranim filijalama usklade sa praksama u matičnoj firmi, odnosno da ih prilagode lokalnim praksama u Srbiji.'