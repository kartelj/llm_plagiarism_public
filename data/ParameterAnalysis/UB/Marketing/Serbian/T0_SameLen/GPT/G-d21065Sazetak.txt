Ova doktorska disertacija se fokusira na razvijanje metodološkog okvira za poboljšanje Analize obavijanja podataka (Data Envelopment Analysis - DЕA) kroz primenu Ivanovićevog odstojanja (I-odstojanje) sa reuzorkovanjem, sa ciljem kreiranja granica za virtuelne težine u GAR DЕA modelu (Global Assurance Region - GAR). Disertacija se bavi problemima merenja efikasnosti kompleksnih sistema, pruža pregled najčešće primenjenih metoda za ocenu efikasnosti i ističe njihove prednosti i slabosti. Podržava se koncept ograničavanja težina u DЕA metodi. DЕA je najčešće primenjena metoda za procenu relativne efikasnosti složenih entiteta koji koriste različite ulaze za proizvodnju različitih izlaza. Slobodno određivanje težina često rezultira time da veliki broj entiteta bude ocenjen kao efikasan, što smanjuje diskriminacionu moć metode. Takođe, neki entiteti će biti ocenjeni samo na osnovu malog podskupa svojih pokazatelja, dok će ostali biti ignorisani. Novi model poboljšava nedostatak klasičnih modela za ograničavanje težina, gde se granice za težine određuju subjektivnom procenom stručnjaka. Kroz primenu I-odstojanja, dobija se procena značajnosti, vođena podacima, za svaki pokazatelj koji učestvuje u proceni relativne efikasnosti. Predloženi model je pokazao doslednost i primenljivost na profitnim i neprofitnim sistemima, što je potvrđeno objavljivanjem naučnih radova u kojima se koristi novi model za procenu efikasnosti zdravstvenih i bankarskih sistema. Takođe je pokazano da se model može uspešno primeniti i u dvoetapnoj DЕA analizi, odnosno i u situacijama kada postoje pokazatelji koji nisu pod direktnom kontrolom entiteta.