Tema doktorske disertacije je kreiranje modela za upravljanje odnosima s klijentima (engl. customer relationship management - CRM) u okviru elektronskog poslovanja pametnih biblioteka. Rad se fokusira na analizu mogućnosti integracije sistema za upravljanje odnosima s klijentima u integrisani bibliotečki sistem (engl. integrated library system – ILS) kao jedne od metoda za poboljšanje komunikacije između biblioteke i korisnika bibliotečkih usluga i poslovnih partnera. Sa ciljem implementacije CRM modela, prilagođenog za biblioteke u zemljama u razvoju, disertacija predstavlja CRM model zasnovan na open-source aplikacijama. Model se sastoji od integrisanog bibliotečkog sistema, sistema za upravljanje odnosima s klijentima, pametnih tehnologija, mobilnih tehnologija i servisa društvenih medija. Rad prikazuje rezultate prethodnih istraživanja i detaljno analizira oblast upravljanja odnosima s klijentima u bibliotekama. U središnjem delu disertacije prikazan je model za upravljanje odnosima s klijentima i proces integracije sa integrisanim bibliotečkim sistemom. Razvijeni model obuhvata infrastrukturu i arhitekturu sistema za upravljanje odnosima s klijentima u elektronskom poslovanju pametnih biblioteka. U eksperimentalnom delu disertacije sprovedeno je istraživanje sa ciljem da se ispita primena CRM koncepta i pametnih tehnologija u bibliotekama, kao i spremnost bibliotekara da prihvate upotrebu ovih tehnologija za poboljšanje odnosa s korisnicima. Na osnovu razvijenog modela implementiran je i sistem za upravljanje odnosima s klijentima u pametnim bibliotekama koji se zasniva na integraciji CRM sistema sa integrisanim bibliotečkim sistemom. Dobijeni rezultati potvrdili su osnovnu hipotezu da integracijom sistema za upravljanje odnosima s klijentima u elektronskom poslovanju pametnih biblioteka unapređuju se performanse bibliotečkog poslovanja, usklađuju se bibliotečke aktivnosti i poboljšava komunikacija s korisnicima bibliotečkih usluga.