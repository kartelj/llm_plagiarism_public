'Integrisano upravljanje finansijskim rizicima omogućava finansijskim institucijama da posluju efikasnije, sigurnije i profitabilnije na domaćem i globalnom tržištu. Menadžment finansijskih rizika je odgovor na rizike koji se javljaju u procesu finansijske intermedijacije, a ovaj rad pruža sažet pregled uloge, značaja i posledica savremenih aktivnosti u upravljanju finansijskim rizicima, sa posebnim naglaskom na modele finansijskih rizika. Finansijske institucije (depozitne i nedepozitne), kao finansijski posrednici, pružaju usluge i preuzimaju različite rizike, kao što su: kreditni rizik, rizik kamatne stope i nesolventnosti, rizik likvidnosti, tržišni rizik, operativni i tehnološki rizik itd. Akumulacija ovih rizika može dovesti do efekta horizontalnog i vertikalnog širenja talasa zaraze, koji finansijsku instituciju (banku) može dovesti do ekstremnih gubitaka, pa čak i do bankrotstva. Skoro svi finansijski rizici su heterogeni i kompleksni, i mogu generisati neproporcionalno velike gubitke, jer su interaktivni sa drugim rizicima, pa tako stalno multiplikuju njihove efekte. Strategije upravljanja rizicima, uz upotrebu informaciono-komunikacionih tehnologija, imaju imperativ da finansijske institucije identifikuju sve prisutne oblike neizvesnosti (rizike), da ih izmere, koriguju (ako je potrebno) i kontrolišu visinu tih neizvesnosti pomoću novih metoda, finansijskih derivata (forwarda, fjučersa, opcija, svopova), sekjuritizacije i drugih instrumenata. Na ovaj način, finansijske institucije (banke) su slobodne da se upuste u poslove koji će im doneti prihvatljiv prinos u odnosu na rizik, i time obezbediti poslovni ambijent za stvaranje i povećanje vrednosti za svoje vlasnike (stejkholdere). Promene u regulativi finansijskih institucija, posebno u bankarskom sektoru (Bazel-II i Bazel III), gde je visina kapitala vezana za visinu anticipiranog kreditnog rizika, ali i ostalih rizika, kao što su tržišni i operativni, odnosno rizik likvidnosti, dale su snažan impuls ovim promenama.