'Ova studija se fokusira na marketinške taktike koje ciljaju na stvaranje poverenja kupaca u digitalnom okruženju. Da bi se shvatile okolnosti koje utiču na ove taktike, pregledani su trenutni koncepti i literatura u sferi e-trgovine, poverenja kupaca, sa posebnim naglaskom na faktore koji utiču na poverenje u digitalnom okruženju. Ispitivanjem faktora poverenja, identifikovani su faktori za koje je statistička analiza potvrdila da utiču na stvaranje poverenja e-kupaca. Na osnovu ovih faktora i postojećih teorijskih koncepta, kreiran je model izgradnje poverenja kupaca u digitalnom okruženju. Ovaj model, pored opštih smernica formulisanih kao marketinške strategije, uključuje i preporuke za primenu ovih strategija u praksi. Doprinost disertacije se ogleda u nekoliko ključnih oblasti: (1) izvršena je sistematizacija literature u oblasti poverenja generalno, modela na koje se izgradnja poverenja oslanja i poverenja u digitalnom okruženju; (2) dat je sveobuhvatni prikaz stanja prakse u svetu i u zemlji, koji omogućava precizan uvid u oblast e-trgovine; (3) kreiran je konceptualni model poverenja, kojim je poverenje raščlanjeno u konceptualne celine uz njihov detaljan opis. Ovaj konceptualni model obezbeđuje temeljan uvid u pojam e-poverenja i predstavlja osnovu za dalje formulisanje strategija, aktivnosti i instrumenata za izgradnju e-poverenja, ali može poslužiti i kao model za analizu sličnih koncepata, kao što su lojalnost ili zadovoljstvo; (4) identifikovani su faktori koji utiču na poverenje kupaca u digitalnom okruženju i predstavljeni na sistematizovan i logičan način, što čini osnovne smernice za aktivnosti kompanija koje žele da unaprede poverenje e-kupaca (5) predstavljen je teorijski okvir kreiranja strategija u digitalnom okruženju, koji predstavlja obuhvatan vodič i čija mogućnost primene je znatno šira u odnosu na predmet disertacije. Ovaj okvir moguće je primeniti u procesu kreiranja strategija koje se odnose na ostale aspekte e-trgovine, zatim kod strategija vezanih za e-obrazovanje, e-bankarstvo i brojne druge koncepte; (6) kreiran je model izgradnje poverenja, koji uključuje strategije i konkretne aktivnosti implementacije, čija primena u praksi obezbeđuje izgradnju poverenja e-kupaca, kao i smanjenje percipiranog rizika, povećanje percipirane korisnosti i lakoće korišćenja veb sajta prodavnice.