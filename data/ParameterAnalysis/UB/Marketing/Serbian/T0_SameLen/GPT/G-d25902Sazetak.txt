Tema doktorske disertacije je kreiranje modela crowdsourcing­a u pametnim gradovima, zasnovanog na internetu inteligentnih uređaja (Internet of Things ­ IoT) i mobilnim tehnologijama. Glavna problematika koja se obrađuje u disertaciji je istraživanje potencijala primene crowdsourcing­a, interneta inteligentnih uređaja i mobilnih tehnologija u kreiranju servisa pametnog grada. Istraživanje se fokusira na analizu, definisanje i implementaciju različitih modela crowdsourcing­a sa ciljem poboljšanja kvaliteta života u pametnim gradovima. U disertaciji se analizira spremnost građana za korišćenje crowdsourcing servisa pametnog grada. Primarni cilj u prvoj fazi istraživanja je identifikacija crowdsourcing­a usluga zasnovanih na internetu inteligentnih uređaja i mobilnim tehnologijama koje bi podstakle uključivanje građana u pametnom gradu. Istraživanje se koncentriše na gradove koji još nisu u potpunosti usklađeni sa standardima pametnih gradova. Metodologija istraživanja spremnosti građana je zasnovana na analizi različitih modela crowdsourcing­a, kao što su crowd wisdom, crowdfunding, crowdvoting i crowdsensing, i njihovoj primeni u različitim sektorima, kao što su saobraćaj, zaštita životne sredine, komunalne usluge i zdravstvo. Podaci su sakupljeni putem ankete koja je sprovedena na teritoriji Beograda i obuhvatila je uzorak od 210 ispitanika. Rezultati pokazuju da su građani spremni da koriste crowdsourcing usluge zasnovane na crowd wisdom, crowdfunding i crowdvoting modelima. Takođe, rezultati pokazuju da su građani najviše zainteresovani za korišćenje usluga u oblasti zaštite životne sredine (servisi koji se baziraju na finansiranju projekata koji podržavaju razvoj solarne energije i zaštitu životne sredine) i saobraćaja (servisi koji se odnose na glasanje i e­participaciju građana u cilju poboljšanja javnog prevoza). Dobijeni rezultati, osim što ukazuju na prioritetne servise koje bi trebalo implementirati, mogli bi da posluže i kao dobra osnova za pokretanje realizacije drugih projekata pametnih gradova. Predloženi metodološki pristup i zaključci mogu poslužiti kao deo šireg okvira za odabir projekata implementacije pametnih gradova. U doktorskoj disertaciji prikazan je razvoj crowdsourcing platforme Pametan Beograd, čiji je cilj usmereno podsticanje građana na timski rad, ostvarivanje zajedničkih ciljeva primenom kolektivne inteligencije i izgradnja organizovane interaktivne onlajn zajednice. Građani pametnog grada putem crowdsourcing platforme mogu se informisati o aktuelnim problemima u oblasti ekologije, komunalnih usluga i saobraćaja. Registrovani korisnici na crowdsourcing platformi mogu učestvovati u rešavanju definisanih problema, dodati nove inicijative, postavljati informacije od značaja, sakupljene pomoću odgovarajućih mobilnih uređaja, prijavljivati probleme u gradu. Pored navedenih usluga, na platformi je implementiran crowdvoting servis koji se bazira na glasanju za pokrenute inicijative u pametnom gradu. Predloženi model u disertaciji trebalo bi da doprinese kvalitetnijem informisanju i učešću građana u pametnom gradu. Evaluacija modela razvijenog u doktorskoj disertaciji realizovana je u cilju testiranja sistema i merenja relevantnih parametara koji utiču na efektivnost i korisnost predloženog modela. Rezultati dobijeni eksperimentalnim putem potvrđuju glavnu hipotezu da se razvojem i primenom modela crowdsourcing-a zasnovanom na internetu inteligentnih uređaja i mobilnim tehnologijama, unapređuje učešće građana u procesu sakupljanja, širenja i upotrebe informacija u pametnom gradu.