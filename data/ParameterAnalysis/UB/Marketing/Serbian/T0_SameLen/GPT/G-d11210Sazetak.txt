'Ova doktorska disertacija ima za cilj da razvije hibridne modele koji će unaprediti proces višekriterijumskog odlučivanja. Alati koji se koriste za podršku višekriterijumskom odlučivanju su se pokazali kao pouzdani i efikasni u praksi. Ipak, analiza ovih alata je pokazala da njihova glavna mana leži u tome što ne posvećuju dovoljno pažnje međusobnoj komparaciji, uslovljenosti i logičkoj zavisnosti između atributa odlučivanja. Zbog toga su u okviru ovog rada predloženi višekriterijumski modeli za rešavanje problema odlučivanja koji se zasnivaju na kombinaciji klasičnih i fazi metoda višekriterijumske analize, kao i na primeni interpolativne Bulove algebre. Osnovna hipoteza disertacije je da se proces odlučivanja može bolje modelovati kombinacijom interpolativnog Bulovog pristupa, fazi logike i metoda višekriterijumske analize, nego korišćenjem pojedinačnih metoda višekriterijumske analize. Klasične metode višekriterijumske analize su najčešće korišćene za rešavanje problema odlučivanja u literaturi, ali njihovo osnovno ograničenje je nedostatak adekvatnog okvira za prikazivanje neizvesnih/nepreciznih atributa. Ovi uslovi su podstakli razvoj teorije fazi skupova, koja omogućava analizu neizvesnih atributa pomoću fazi brojeva. Stoga su u okviru doktorske disertacije razvijeni hibridni modeli koji kombinuju klasične i fazi metode višekriterijumske analize, kako bi se prevazišli identifikovani nedostaci i postigli pouzdaniji rezultati. Takođe su predloženi modeli bazirani na interpolativnoj Bulovoj algebri koji uključuju logičke interakcije atributa. Na ovaj način se proširuju mogućnosti lingvističkih iskaza donosilaca odluke i omogućava se realniji prikaz problema. Predloženi modeli su testirani na primerima rangiranja poslovnih banaka i snabdevača telekomunikacione opreme. Za rešavanje problema izbora poslovnih banaka predložen je integrisani model koji kombinuje klasičnu i fazi metodu višekriterijumske analize. S druge strane, za rešavanje problema rangiranja snabdevača predložen je integrisani model koji kombinuje dve fazi metode višekriterijumske analize i hibridni model koji u analizu uključuje logičke interakcije između atributa uz upotrebu Bulove algebre i uz poštovanje svih Bulovih zakona. Rezultati istraživanja su pokazali da se kombinacijom metoda višekriterijumske analize mogu prevazići nedostaci klasičnih i nadmašiti rezultati pojedinačnih višekriterijumskih metoda. Sa druge strane, primenom interpolativne Bulove algebre omogućeno je modelovanje interakcija i uslovljenosti između atributa, a time je donosiocima odluke značajno olakšano jasnije predstavljanje stvarnog problema odlučivanja. Ključni doprinos doktorske disertacije je unapređenje sistema odlučivanja, razvojem kombinovanih višekriterijumskih modela, u situacijama kada se atributi odlučivanja ne mogu precizno odrediti i kada između njih postoje izvesne uslovljenosti i logičke interakcije. Osnovna motivacija izrade ovog rada je prevashodno njegova praktična primena u realnim poslovnim sistemima.'