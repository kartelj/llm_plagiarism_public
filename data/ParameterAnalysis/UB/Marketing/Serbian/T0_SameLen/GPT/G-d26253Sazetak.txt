Tradicija je nalažala da je svrha poslovnih organizacija na globalnom nivou ostvarivanje profita. Međutim, tokom prethodnih decenija, svedočili smo da ova pretpostavka nije uvek tačna. Na primer, neke organizacije koje su ostvarile veliki profit, ipak su propale. Postavlja se pitanje šta je neophodno za održivost organizacija. U prethodnom periodu, naučnici su predložili nekoliko modela koji bi mogli da pomognu u ostvarivanju održive poslovne strategije. Cilj ove doktorske disertacije je da definiše novi model održivosti organizacije koji bi mogao da pomogne u strateškom odlučivanju koristeći višekriterijumske modele teorije odlučivanja. Istraživanje je sprovedeno u nekoliko faza. U prvoj fazi, pregledana je relevantna literatura kako bi se prikupile informacije o indikatorima potrebnim za strateško odlučivanje. Zatim su dodati indikatori iz godišnjih izveštaja o održivosti najuspešnijih svetskih organizacija. Izabrano je 150 indikatora, koji su podeljeni u strateške perspektive prema modelu Uravnotežene kartice uspeha, a zatim je sprovedeno istraživanje u kojem su učestvovali donosioci strateških odluka. Na osnovu dobijenih rezultata, korišćeni su PCA i Varimax rotacija kako bi se utvrdilo da li postoji korelacija između indikatora i da li formiraju bilo kakve grupe. Utvrđeno je da postoji osam perspektiva koje opisuju 69,38% celokupnog uzorka. Na osnovu toga, izabrani su indikatori koji najbolje predstavljaju te perspektive. U sledećoj fazi, korišćena je DEMATEL metodologija za izračunavanje uzročno-posledičnih veza između indikatora. Rezultati pokazuju da za ostvarivanje održive strategije, organizacije moraju razmotriti osam perspektiva, gde najveću težinu ima perspektiva učenja, najbolje predstavljena pokazateljem Razmena organizacionog znanja. Perspektiva liderstva je druga koju treba razmotriti, a zatim slede perspektive održivosti, procesa, društveno odgovornog poslovanja, rast/tržište, klijenti i perspektiva finansija. Formirani model bi trebalo da omogući veću verovatnoću održivosti organizacije u budućnosti svojom primenom.