'Danas je farmaceutski sektor, više nego ikad, u stanju stalnih promena. Ovo je globalni trend, prepun neizvesnosti i velikih turbulencija, gde su česte pogrešne procene i primenjene strategije. Novi milenijum donosi nove izazove i iskušenja na društvenu, političku i ekonomsku scenu. Od tradicionalne proizvodnje lekova, do moderne farmaceutske industrije, pređen je veliki put. Ovaj put karakterišu velike promene tokom dvadesetog veka, kao što su nastanak i rast velikih farmaceutskih kompanija tokom pedesetih godina, talidomidska katastrofa šezdesetih, nove menadžerske strategije sedamdesetih, globalne integracije i koncentracija kapitala devedesetih i brzi razvoj biotehnologije na početku dvadeset prvog veka. Dinamički faktori u poslednje tri decenije snažno guraju farmaceutski sektor napred ne dozvoljavajući stagnaciju i stanje letargije. Uzimajući u obzir okolnosti i uslove u kojim farmaceutska industrija obavlja aktivnosti u Srbiji, dinamiku razvoja globalne industrije i činjenicu da su oblasti strateškog menadžmenta i upravljanja promenama u ovom sektoru nisu adekvatno implementirani, predmet istraživanja je upravljanje strateškim promenama u farmaceutskoj industriji, sa posebnim osvrtom na farmaceutsku industriju u Srbiji. Cilj rada je analiza farmaceutskog sektora i načina njegovog funkcionisanja, analiza promena u farmaceutskom sektoru, kao i utvrđivanje adekvatnog okvira za upravljanje strateškim promenama u farmaceutskoj industriji u Srbiji. U radu je definisan pojam strateških promena i prikazani su najznačajniji modeli upravljanja strateškim promenama. Posebno je istaknut Koterov model upravljanja promenama kao jedan od teorijski najznačajnijih koncepata u ovoj oblasti. Takođe, analizirana su osnovni elementi i karakteristike zdravstvenog sektora i farmaceutske indusrtije globalno i u Srbiji. Razumevanje farmaceutske industrije podrazumeva poznavanje i shvatanje njenih ključnih mehanizama i procesa, pre svega značaj istraživanja i razvoja farmaceutskih proizvoda, marketinga i prodaje, zatim troškova i finansijske strategije ovih kompanija. Pored navedene analize, posebna pažnja je posvećena trendovima i izazovima u globalnoj farmaceutskoj industriji, koji svakako imaju izuzetan značaj na dinamiku i pravac razvoja farmaceutske industrije u Srbiji. Zdravstveni sektor i farmaceutsko tržište u Srbiji imaju svoje specifičnosti koje su posebno analizirane. Integracija, odnosno približavanje Evropskoj uniji takođe znači i značajne promene u ovom, jednom od strateški najznačajnijih sektora u zemlji. U radu su posebno istaknute mogućnosti daljeg rasta i razvoja ove grane u Srbiji. Takođe, u disertaciji je sprovedeno empirijsko istraživanje i pokazano da postoji potreba za sistematskim pristupom i unapređenjem upravljanja promenama u ovoj oblasti. Na osnovu rezultata koncipiran je Model upravljanja strateškim promenama u farmaceutskoj industriji u Srbiji koji treba da posluži unapređenju poslovanja kompanija, ali i povećavanju efikasnosti celokupnog zdravstvenog sistema u zemlji.'