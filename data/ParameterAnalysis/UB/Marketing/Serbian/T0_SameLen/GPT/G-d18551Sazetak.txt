Napredak modernih informaciono-komunikacionih tehnologija omogućio je proširivanje mogućnosti obrazovanja i učenja kroz upotrebu novih metoda i alata za poboljšanje kvaliteta e-obrazovanja. Osim toga, inteligentna obrazovna okruženja i internet pametnih uređaja su omogućili promene u pristupima obrazovanju i učenju, kako u tradicionalnim obrazovnim okruženjima, tako i u okruženjima virtuelnih zajednica. Različiti novi koncepti grupne inteligencije i saradničkog učenja, još uvek nisu jasno teorijsko-metodološki definisani u kontekstu e-obrazovanja i inteligentnih obrazovnih okruženja. Među ovim konceptima je i crowdsourcing koji koristi znanje i veštine povezane grupe ljudi za izvršavanje crowdsourcing zadatka. Crowdsourcing se pokazao kao efikasna inovacija u učenju i obrazovanju, naučnoistraživačkom radu i za rešavanje različitih problema u obrazovanju. Glavna hipoteza koja je razvijena i potvrđena u okviru doktorske disertacije je da se kroz razvoj i primenu modela crowdsourcing-a u inteligentnim obrazovnim okruženjima poboljšavaju performanse i kvalitet obrazovanja, povećava se motivacija studenata i poboljšavaju se konačni rezultati obrazovnog procesa. U eksperimentalnom delu doktorske disertacije sprovedena su tri istraživačka projekta na dve visokoškolske institucije, koja su imala za cilj validaciju predloženih modela crowdsourcing-a u različitim obrazovnim okruženjima. Rezultati evaluacije su potvrdili veliki potencijal predloženih modela i potvrđena je značajna spremnost studenata za saradnju, kompetentnost za rešavanje postavljenih zadataka, proizvodnju kvalitetnih rešenja i visok nivo njihove samoorganizovanosti.