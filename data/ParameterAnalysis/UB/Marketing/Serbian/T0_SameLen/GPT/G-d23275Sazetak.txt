Tema doktorske teze je kreiranje modela za ekološko upravljanje na državnom nivou, kroz integraciju metoda za procenu rizika, što bi omogućilo podršku u donošenju odluka na nacionalnom nivou u formiranju zakona, politika regulativa i nacionalnih strategija, kao i unapređenje upravljanja ekološkim rizicima na državnom nivou. Model bi trebao da omogući holistički pristup u proceni ekoloških rizika, uzimajući u obzir faktore rizika koji su često zanemarivani, kao što su percepcija ekoloških rizika od strane javnosti, kao i sklonost ka ekološkom riziku različitih aktera društva, od pojedinaca, organizacija i drugih društvenih grupa. Model ekološkog upravljanja na državnom nivou koji integriše metode procene rizika (Model EUnNN-IMPR) predstavljen u ovoj tezi se zasniva na hibridnom pristupu, odnosno na korišćenju kvalitativnih i kvantitativnih metoda procene rizika u rangiranju promenljivih ekoloških rizika i rizika za životnu sredinu, čime se pruža podrška odlučivanju pri određivanju prioriteta ciljeva ekološkog upravljanja. Cilj primene ovog modela je identifikacija kritičnih oblasti ekološkog upravljanja na državnom nivou i davanje smernica za definisanje strateških prioriteta za rešavanje ekoloških problema i zaštitu životne sredine. Jedna od prednosti korišćenja ovakvog modela se ogleda u rezultatima primene modela ekološkog upravljanja na državnom nivou koji se odnose na poboljšanje kvaliteta stanja životne sredine i zdravlja ljudi jedne zemlje, usled određivanja prioriteta pri ostvarivanju ciljeva ekološkog upravljanja zasnovanih na rangiranim ekološkim rizicima i rizicima za životnu sredinu uz uključivanje javnosti ne samo u proces percepcije i ocene rizika, već i u proces donošenja ekoloških odluka, čime se unapređuje podrška za uspostavljanje transparentne i efektivne nacionalne politike i strategija zaštite životne sredine zemlje.