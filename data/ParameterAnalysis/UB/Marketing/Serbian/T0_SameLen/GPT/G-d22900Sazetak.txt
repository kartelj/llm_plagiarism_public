'Pregovaranje, kao kompleksan i dinamičan socijalni proces, zahteva otkrivanje rešenja koja omogućavaju svim uključenim stranama da ostvare svoje ciljeve. Kreiranje usmerenog i detaljnog komunikacionog sistema podrazumeva potrebu za informacijama, njihov značaj, komunikacione kanale, frekvenciju komunikacije i efikasnost. Potrebe za komunikacijom potvrđuju se potrebom za informacijama, neophodnim za efektivno pregovaranje, osećajem informisanosti u odnosu na događaje koji mogu uticati na stvaranje dodatne vrednosti. Ovaj rad se bavi istraživanjem i analizom uticaja marketinških komunikacija na proces poslovnog pregovaranja i stvaranje dodatne vrednosti. Istraživački problem doktorske disertacije usmeren je na proučavanje interaktivnog i međusobnog odnosa između instrumenata marketinške komunikacije i faza poslovnog pregovaranja, kao alata za stvaranje dodatne vrednosti. Shvatanje poslovnog pregovaranja kao poslovne filozofije, u kojoj marketinška komunikacija ima posebno važnu ulogu, omogućava preduzeću ostvarivanje brojnih benefita, odnosno stvaranje elemenata dodatne vrednosti. Ispitivanje ciljne publike pomaže u merenju efekata marketinškog komunikacijskog miksa, kao i njihovog uticaja na poslovne pregovore. U tom kontekstu sprovedeno je empirijsko istraživanje sa ciljem ispitivanja doprinosa pojedinih komunikacionih kanala fazama procesa pregovaranja, a izvršene su i linearne regresione analize na celokupnom uzorku, podeljenom na kupce i prodavce.