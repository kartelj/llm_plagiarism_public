'Razvoj radnika u proizvodnim firmama je, prema mnogim teoretičarima, ključni i osnovni faktor razvoja jedne kompanije. Kao takav, postaje važan kriterijum po kojem se kompanije razlikuju u tržišnoj borbi. Zaposleni i njihov razvoj postaju pokretačka sila svake firme koja doprinosi stvaranju određene konkurentske prednosti. Oblast razvoja radnika u proizvodnim firmama postaje izuzetno važan segment poslovanja svake kompanije. Ova sfera do nedavno nije bila predmet strategije proizvodnih firmi, ali sa početkom tranzicije i prelaska na tržišne uslove poslovanja, poslodavci je sve više shvataju i prihvataju. Iz ovih razloga proizlazi i potreba za daljim unapređenjem ove oblasti i razvoja radnika u firmama. Predmet istraživanja u ovom radu definisan je sa aspekta dominantnih faktora razvoja u proizvodnim firmama, kao sistematske aktivnosti i bitne pretpostavke daljeg naučnog, a samim tim i sveopšteg razvoja. Pregledom teorijskih radova i posebno praktičnih svetskih iskustava, kao i iskustava učesnika u ovom istraživanju, predmet rada obuhvata i pokušaj utvrđivanja mogućih rešenja osnovnog problema u oblasti razvoja radnika i dobijanja odgovora na široko rasprostranjenu dilemu „kako odgovoriti velikim izazovima ovog vremena”? Problem je usmeren na definisanje faktora koji direktno utiču na razvoj radnika, sve u cilju stvaranja konkurentske prednosti kompanija na tržištima na kojima obavljaju svoju delatnost. Turbulentnost promena u sferi poslovanja kompanija nameće potrebu razvoja radnika u pravcu što boljeg usvajanja i usavršavanja novih znanja, sposobnosti i veština radnika u cilju postizanja boljih radnih rezultata pojedinaca i stvaranja konkurentske prednosti kompanija.'