'U kontekstu brzo razvijajućeg i konkurencijskog poslovanja, firme i njihovi menadžeri su primorani da se brzo prilagode tržišnim promenama i fokusiraju na kreiranje nove vrednosti i maksimizaciju povrata investicija u znanje i tehnologiju. Firme i njihovi menadžeri tragaju za tehnologijama i znanjem koji bi transformisali poslovni model i poboljšali konkurencijsku sposobnost. Menadžment teži da iskoristi moć modernih tehnologija i poslovnih koncepata, te pronalaženjem najbolje upotrebe informacionih tehnologija i Interneta u poslovanju sa ciljem povećanja produktivnosti, efikasnosti i efektivnosti poslovanja. Da bi firme ostvarile uspeh u novom okruženju, moraju reorganizovati postojeće organizacione strukture, redefinisati svoje strategije, poslovne procese, i izgraditi tehnološku infrastrukturu potrebnu za efikasnije poslovanje i veći povrat investicija. Cloud computing se može posmatrati kroz tri segmenta unutar Softver-Platforma-Infrastruktura (SPI) modela koji se pružaju kao usluga. Koncept ide do te mere apstrakcije da neko ko pruža softver kao uslugu može to da izgradi koristeći određenu platformu ili infrastrukturu na iznajmljivanje. Tako, dolazimo do cloud sistema na cloud sistemu. Pored javnih i privatnih cloud sistema, postoje i hibridni cloud sistemi. Ako nemamo dovoljno resursa u svom privatnom, možemo se proširiti na javni za onoliko vremena i resursa koliko nam je potrebno. Rad se fokusira na analizu i evaluaciju poslovnih i tehnoloških rešenja potrebnih za izgradnju cloud sistema. Glavni naučni doprinos rada je ekspertni sistem sa modelom izbora virtualizacionih tehnologija za pomoć u donošenju odluka tokom izgradnje cloud sistema.'