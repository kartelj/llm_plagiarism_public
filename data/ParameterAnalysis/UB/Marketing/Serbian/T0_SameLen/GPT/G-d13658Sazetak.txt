Konstantna potreba rudarske industrije za naprednijim rešenjima i alatima koji će omogućiti efikasnije, pouzdanije i sigurnije operacije u svim fazama rada, od planiranja i projektovanja do trajnog prekida eksploatacionih aktivnosti, podstiče sinergiju rudarstva sa istraživanjima, naukom, obrazovanjem, tehnikom, tehnologijom, organizacijom rada, normativizacijom i standardizacijom. Efekti rudarske proizvodnje ne zavise samo od prirodnih uslova, stručnosti kadrova i tehničko-tehnološke opremljenosti, od ekonomsko-privrednog i socijalno-političkog okruženja, već u velikoj meri zavise i od efikasnosti nadzorno-upravljačke strukture, odnosno od rudarskog menadžmenta. Ova saznanja su uticala na izbor i definisanje teme ove doktorske disertacije, usmerene na istraživanje efekata međunarodnih standarda u rudarstvu Srbije, sa ciljevima: sagledavanje postignutog na ovom polju u svetu i kod nas, filosofije sistema menadžmenta i međunarodnih standarda, adaptivnosti i dovoljnosti u primeni sistema menadžmenta sa međunarodnim standardima u multivarijabilnim rudarskim uslovima. Početnu hipotezu da međunarodni standardi nisu dovoljni za efikasan menadžment rudarskim sistemima, naša istraživanja potvrđuju. U skladu sa ovim predložen je strukturni model sa integrisanim međunarodnim standardima, adekvatan potrebama rudarskog menadžmenta, u cilju postizanja eksploatacionih, sigurnosnih, radnih i ekoloških bezbednosnih ciljeva. Temu doktorske disertacije karakterišu aktuelnost i važnost problema, značajna je za rudarstvo kako u naučnom tako i u praktičnom pogledu, istraživanjima su ostvareni rezultati obe kategorije.