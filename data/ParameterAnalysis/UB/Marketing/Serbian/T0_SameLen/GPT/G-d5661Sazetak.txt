Ova doktorska teza ima za cilj da razjasni značaj specijalnog događaja, kako na domaćem, tako i na međunarodnom nivou. Ljudi su se oduvek okupljali iz različitih razloga. Takvi događaji su bili posebni i neobični. Nisu bili uobičajeni, već su bili specijalni i odvijali su se kao rezultat određenih situacija ili na zahtev pojedinaca, određenih grupa i vladajućeg sistema. Upravo zbog toga su imali efekat oduševljenja i jedinstvenosti. Industrija slobodnog vremena i zabave danas je u centru pažnje. U poslednjih nekoliko godina se izuzetno razvila i zauzima posebno mesto na tržištu usluga i pruža mnoštvo novih ideja i načina da se one realizuju. Profesionalne agencije koje se bave ovim vidovima organizovanja su izuzetno popularne u svetu i zauzimaju važno mesto na pijedestalu uspeha, profita i povratnih informacija koje se dobijaju od zadovoljnih klijenata. S druge strane, donošenje odluka je deo poslova koje svaki menadžer treba da obavlja tokom svog rada. Te odluke se donose stalno, tj. tokom obavljanja, odnosno izvršavanja poslova vezanih za klasične upravljačke funkcije kao i prilikom organizacije specijalnog događaja. Odlučivanje nije posebna, izolovana funkcija upravljanja, već je zajednički imenilac svim ostalim funkcijama. Menadžeri na svim nivoima organizacije su angažovani na donošenju različitih odluka od operativnih, taktičkih do strateških. U okviru ove disertacije, posmatra se kako je moguće unaprediti organizaciju specijalnog događaja, primenom sistema grupnog odlučivanja.