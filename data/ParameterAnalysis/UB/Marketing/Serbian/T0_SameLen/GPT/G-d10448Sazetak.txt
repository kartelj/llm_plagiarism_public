'Upravljanje lancem snabdevanja uključuje planiranje svih aktivnosti vezanih za snabdevanje, kao i koordinaciju i saradnju sa partnerima u lancu. Zbog nedostatka koordinacije, može doći do efekta biča. Operacioni i bihejvioralni faktori mogu biti uzroci efekta biča u lancima snabdevanja. Većina autora se fokusira na operacione uzroke, dok se bihejvioralni navode kao bitni, ali su nedovoljno istraženi. Bihejvioralni uzroci uključuju, između ostalog, i osobine ličnosti. Iako literatura naglašava potrebu za saradnjom učesnika u lancima snabdevanja kako bi se smanjio efekat biča, uticaj kooperativnosti kao osobine ličnosti nije istražen. U ovoj disertaciji je analiziran uticaj kooperativnosti učesnika u lancu snabdevanja na troškove lanca, kroz implementaciju prilagođene pivske igre i pokazano je kako kreirati lanac snabdevanja sa kooperativnim učesnicima. Kooperativnost učesnika je testirana korišćenjem upitnika orijentacije socijalne vrednosti (Social Value Orientation - SVO). Potvrđena je osnovna hipoteza disertacije da povećanje kooperativnosti učesnika u lancu snabdevanja može doprineti unapređenju funkcionisanja lanca i rešavanju kompleksnih problema koordinacije. Za proučavanje bihejvioralnog fenomena u lancu snabdevanja i analizu komunikacije i interakcija između učesnika u lancu snabdevanja korišćena je transakciona analiza i pokazano je kako unaprediti kooperativnost učesnika u već formiranom lancu snabdevanja. Na kraju su ponašanja kooperativnih učesnika koja su dala pozitivne rezultate definisana kao pravila ponašanja u lancu snabdevanja i uključena su u simulaciju korišćenjem Petrijevih mreža. Time je potvrđeno da Petrijeve mreže omogućavaju uključivanje različitih faktora koji utiču na lance snabdevanja, uključujući i faktore kao što su osobine ličnosti, pa simulacija korišćenjem Petrijevih mreža može zameniti stvarni eksperiment.'