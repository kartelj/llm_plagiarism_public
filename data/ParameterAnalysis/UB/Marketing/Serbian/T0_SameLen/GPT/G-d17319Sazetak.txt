'Primarni zadatak istraživanja Doktorske teze je postavljanje okvira za realizaciju sveobuhvatnog istraživačkog projekta unapređenja modela poslovnog odlučivanja i otkrivanja pravilnosti u podacima za potrebe različitih analiza: pre svega otkrivanja asocijativnih pravila i predviđanja, kao i korišćenja rezultata za donošenje pravilnih upravljačkih poslovnih odluka. Stoga, cilj je analiza i upotreba sistema asocijativnih pravila za unapređenje modela poslovnog odlučivanja menadžera najvišeg ranga poslovnog sistema, za donošenje efikasnih i efektivnih odluka. U istraživanju su primenjene moderne naučne metode iz domena poslovne inteligencije. Osnovna hipoteza: “Moguće je poboljšati model poslovnog odlučivanja sistemom asocijativnih pravila“ je potvrđena u istraživanju. Naglašen je značaj poslovne inteligencije za kreiranje modela koji može unaprediti efikasnost procesa menadžerskog odlučivanja. Upotreba asocijativnih pravila u cilju istraživanja ima izvanredan potencijal u sferi poslovanja. Razvijen je i prikazan model poslovnog odlučivanja kroz sistem asocijativnih pravila. Potvrđeno je da je ova sfera poslovne inteligencije veoma relevantna i sa velikim potencijalom. Izvučeni su zaključci i date su preporuke za buduća istraživanja kao izazov da se pruže značajan naučni i stručni doprinos sa ciljem unapređenja poslovnog odlučivanja.'