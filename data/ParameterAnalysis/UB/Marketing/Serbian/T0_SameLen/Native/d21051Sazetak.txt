: Cilj doktorskog istraživanja je bio da utvrdi da li postoji prostor da se razvije novi ili unaprede postojeći modeli upravljanja znanjem koji će omogućiti holističko sagledavanje svih veza socijalnog kapitala sa upravljanjem znanjem, a bazirano na prethodno utvrđenim ključnim karakteristikama socijalnog kapitala u kontekstu upravljanja znanjem u organizaciji. Analizom predmetne literature je utvrđen značajan obim međusobnih veza i uticaja koji su potom empirijski ispitivani u neprofitnom sektoru tj. na organizacijama civilnog društva Evropske Unije i Zapadnog Balkana. Osim što su utvrđene karakteristike internog i eksternog mrežnog poslovanja ovih organizacija kao i stepen razvijenosti upravljanja znanjem, potvrđene su sve teoretske pretpostavke ali su utvrđene i određene specifičnosti. Utvrđena je očigledna nadmoć dimenzija i elemenata internog socijalnog kapitala nad eksternim što govori o tome da OCD očigledno pridaju veći značaj vezama koje dolaze izunutra tj. veza koje se ostvaruju preko pojedinaca kao i svih onih elemenata koje karakterišu te odnose a nalaze se u relacionim, kognitivnim i nodusnim dimenzijama. U tom smislu, eksterni socijalni kapital, pre svega strukturne forme kroz koji se on uspostavlja i neguje nije dovoljno prepoznat te tako predstavlja oblast koju treba značajnije unapređivati. Ove specifičnosti su primećene i kod ukrštanja dimenzija i elemenata socijalnog kapitala sa fazama, kvalitetom i zrelošću uravljanja znanjem. Empirijsko istraživanje jeste pokazalo da se elementi socijalnog kapitala mogu ugrađivati u postojeće modele upravljanja znanjem ali da je zbog njihovih ograničenja, koji se najviše ogledaju u odsustvu procesne prirode funkcionisanja, praktičnije koristiti projektne modele upravljanja znanjem te je tako način na koji se socijalni kapital može integrisati u proces upravljanja znanjem prikazan na modifikovanom Gasikovom modelu. Primena tako integrisanog modela upravljanja znanjem je analizirana i u kontekstu njegove praktične upotrebe kojom bi se OCD obezbedila nova paradigma poslovanja koja bi bila bazirana na znanju kao preduslovu za konkurentnije i održivije poslovanje.