: Stohastičko programiranje je deo operacionih istraživanja koje se bavi načinom na koji je moguće uključiti neizvesnost u proces donošenja odluka i koje prihvata činjenicu da donosiocu odluke neće uvek biti dostupne sve potrebne informacije. Osnovni problem u primeni stohastičkih modela proizilazi iz neizvesnosti parametara i činjenice da se optimalno rešenje definiše i dobija za deterministički dvojnik (predstavnik) originala. Problem je oceniti kvalitet rešenja određenog determinističkog dvojnika sa stanovišta vrednosti kriterijumske funkcije, koja može biti slučajnog karaktera, kao i sa stanovišta verovatnoće zadovoljenja stohastičkih ograničenja. Problemi stohastičkog programiranja se pojavljuju u različitim oblastima, ali neki od najčešće rešavanih problema su u oblasti planiranja proizvodnje, lanca snabdevanja, logistike, transporta, upravljanje portfoliom, marketinga i uopšte u oblasti finansija kao i u mnogim drugim oblastima. Pristupi rešavanju problema stohastičkog programiranja se mogu podeliti u tri osnovna pravca: stohastička optimizacija, robusna optimizacija i verovatnosno zadovoljenje ograničenja (chance constrained programming) i koji predstavljaju polaznu tačku svih daljih istraživanja u ovoj oblasti optimizacije. Robusni pristup je konzervativni pristup koji je orijentisan na najgori mogući scenario uz definisanje takvog determinističkog dvojnika originalnog problema u kome se eliminiše sva neizvesnost iz modela. Verovatnosno zadovoljenje ograničenja je pristup koji posebno tretira neizvesnost koja se javlja u parametrima ograničenja i posebno se bavi rešavanjem takvih problema. Osnovna pretpostavka u ovom pristupu je da je potrebno zadovoljiti neko ograničenje koje je neizvesno, sa najmanje unapred 4 određenom verovatnoćom. Povod za razvoj i primenu pristupa verovatnosnog zadovoljenja ograničenja je potreba da se skup ograničenja opiše u smislu definisanja verovatnoće zadovoljenja ograničenja koja predstavlja rizik koji je donosilc odluke spreman da prihvati da dobijeno optimalno rešenje neće biti dopustivo. Osnovni i najzahtevniji izazov pristupa verovatnosnog zadovoljenja ograničenja je njegova računska izvodljivost, koja je pre svega povezana sa mogućnošću pronalaženja raspodele verovatnoće slučajnih promenljivih. Ipak, svi pomenuti pristupi su komplementarni pristupi za optimizaciju u uslovima neizvesnosti, svaki sa svojim prednostima i manama. Predmet istraživanja u disertaciji odnosi se na ispitivanje različitih načina tretiranja neizvesnosti u matematičkim modelima, odnosno razvoj novih pristupa rešavanju stohastičkih modela optimizacije. Osnovna pretpostavka disertacije je da se realni problemi stohastičkog programiranja mogu efikasno rešavati kombinacijom metoda klasične determinističke optimizacije i simulacije. Cilj istraživanja je doprinos razvoju oblasti stohastičkog programiranja kroz razvoj novog pristupa rešavanju slabo strukturiranih problema. Preciznije, u disertaciji je primenjena originalna metoda: iterativni optimizaciono- simulacioni pristup. Pristup se sastoji iz dve faze: optimazacione faza koja podrazumeva definisanje i rešavanje determinističkog dvojnika originalnog problema, i simulacione faze u kojoj se proverava verovatnoća zadovoljenja ograničenja uz pomoć simulacije. Svaki deterministički dvojnik predstavlja jedan novi scenario koji se proverava snagom simulacije. Ukoliko donosilac olduke nije zadovoljan rezultatima, definiše se novi scenario sa novim determinističkim vrednostima originalnog stohastičkog problema. Akumulirano iskustvo iz velikog broja simulacija je iskorišćeno za razmatranje i formulisanje heuristika za generisanje scenarija. Opšti cilj istraživanja je da se kroz implementaciju ovakvog pristupa rešavanja stohastičkih modela, dobijena optimalna rešenja pretvore u dobre 5 upravljačke odluke koje će omogućiti realizaciju postavljenih ciljeva i implementaciju stohastičkih modela u realnim sistemima. Najznačajniji doprinos ovog rada biće definisanje novog pristupa rešavanja problema stohastičke optimizacije, odnosno stvaranje efikasnog načina rešavanja stohastičkih modela korišćenjem simulacionog pristupa. Pored efikasnijeg rešavanja modela, ponudićemo i nove scenarije u pristupu rešavanja stohastičkih optimizacionih modela, što bi zajedno omogućilo jednostavniju primenu odgovarajućih algoritama za rešavanje i implementaciju modela u realnom svetu.