Informacione tehnologije (IT) predstavljaju pokretače razvoja savremenog društva i poslovanja. U današnjem poslovnom okruženju, informacione tehnologije kreiraju promene u sistemima poslovanja i oblicima funkcionisanja organizacija. Sa druge strane, ekspanzija primene veština, metoda i tehnika u upravljanju projektima, doprinela je da organizacije unapređuju sisteme upravljanja u cilju ostvarivanja konkurentske prednosti na tržištu. Upravljanje projektima informacionih tehnologija u organizacijama uključuje proces usklađivanja IT i poslovne strategije, sa ciljem zadovoljenja potreba internih i eksternih stejkholdera. Nivo sofisticiranosti i primene IT tehnologija zavisi od organizacionih kapaciteta i pristupa koji se primenjuju u procesu implementacije poslovne strategije. Razvoj uspešne IT strategije podrazumeva okvir koji obezbeđuje efikasnu i efektivnu upotrebu tehnologija. Shodno tome, primena sistema za evaluaciju kompetencija i kapaciteta omogućuje organizacijama da postave dobre polazne osnove za generisanje vrednosti kroz primenu informacionih tehnologija. Modeli zrelosti predstavljaju savremene alate za evaluaciju organizacionih kompetencija i kapaciteta u upravljanju projektima. Dosadašnji rezultati istraživanja, kao i različita razmatranja stručne i akademske zajednice, ukazuju na dva pravca analize zrelosti organizacija. Primenom opštih modela za ocenu zrelosti, primenljivih na različitim kategorijama projekata, zanemaruju se specifične kompetencije u datoj industrijskoj grani. Takođe, modeli zrelosti koji su implementirani u IT industriji, ne uključuju analizu projektnih i organizacionih kompetencija i kapaciteta. Cilj disertacije predstavlja kreiranje integrisanog modela za ocenu zrelosti organizacija, koji će obuhvatiti oba sistema evaluacije. U svrhu kreiranja integrisanog modela za ocenu zrelosti organizacija u upravljanju IT projektima, korišćeni su primarni podaci dobijeni empirijskim istraživanjem, iv Dragan Bjelica (2017). Integrisani model za ocenu zrelosti u upravljanju IT projektima, doktorska disertacija. Univerzitet u Beogradu, Fakultet organizacionih nauka kvalitativnog i kvantitativnog karaktera. Istraživanjem su obuhvaćene organizacije koje u svojoj poslovnoj strategiji imaju definisanu IT komponentu. Istraživački proces obuhvatio je analizu od 360 stepeni, koja uključuje procenu organizacije iz različitih uglova gledišta: IT stručnjaka, projektnih menadžera, direktora kompanija, naručilaca projekata i krajnjih korisnika. Ovakav tip istraživanja je prvi put realizovan u Republici Srbiji, dok na internacionalnom nivou postoje parcijalni rezultati za opšte ili specifične aspekte evaluacije. Rezultati istraživanja potvrđuju glavnu hipotezu, da je moguće kreirati model baziran na oceni kompetencija, procesa, dokumentacije, sistema upravljanja i metrika za upravljanje IT projektima. Ove komponente utiču na isporučenu vrednost, upravljanje znanjem, performanse projekta i organizacioni sistem za upravljanje projektima. Na osnovu predloženog modela kreirane su referentne mere za šest nivoa zrelosti, koje omogućavaju poređenje organizacija u upravljanju IT projektima u Srbiji u skladu sa najboljim praksama. Takođe, predloženi model se može primenjivati i modularno, u zavisnosti od potreba organizacije i zahteva tržišta. Integrisani model za ocenu zrelosti organizacija u upravljanju IT projektima, koji je predložen u disertaciji, može biti od koristi akademskoj i stručnoj zajednici, prilikom unapređenja i proširenja teoretskih pristupa i okvira u oceni zrelosti, evaluaciji organizacionih kompetencija i kapaciteta u upravljanju IT projektima, i definisanju strateških pravaca razvoja organizacije.