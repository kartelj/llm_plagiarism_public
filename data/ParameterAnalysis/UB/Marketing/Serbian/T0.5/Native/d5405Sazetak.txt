Brojne studije sprovedene u proteklih dvadeset godina su pokazale da uprkos primeni različitih modela za obezbeđenje, upravljanje ili menadžment kvalitetom u organizacijama zdravstvene zaštite i dalje postoje neusaglašenosti i greške, što onemogućava postizanje potrebnog nivoa kvaliteta ovih organizacija i usluga koje one pružaju. Projektovani i primenjeni modeli za menadžment kvalitetom, upravljanje kvalitetom ili obezbeđenje kvaliteta se razlikuju među sobom, iako su često zasnovani na istim smernicama, odnosno standardima, propisima ili konceptima, stoga oni u primeni i daju različite rezultate. Uzroci razlika u strukturi modela za obezbeđenje, upravljanje ili menadžment kvalitetom, kao i razlika u rezultatima primene ovih modela, mogu se naći u procesu prevođenja smernica u konkretan implementiran model za obezbeđenje, upravljanje ili menadžment kvalitetom u organizaciji zdravstvene zaštite, pri čemu se u konkretnom modelu zanemaruju procesi organizacije zdravstvene zaštite koji nisu klinički procesi, ali su i dalje odgovorni za kvalitet organizacije zdravstvene zaštite i kvalitet usluga koje ona pruža. Informacije o kvalitetu različitih lekara ili organizacija zdravstvene zaštite kao i o ishodima različitih načina lečenja ili dijagnostikovanja koje su neophodne pacijentima da bi se mogli smostalno opredeljivati za određenu organizaciju zdravstvene zaštite, određenog lekara ili određen način lečenja i dijagnostikovanja su često nedostupne, nedovoljne ili nisu date u pogodnom obliku za donošenje optimalne odluke. Izveštavanje o kvalitetu organizacija zdravstvene zaštite je prvenstveno dizajnirano za potrebe države, finansijera ili sponzora koji treba da sagledaju efekte svojih uloženih sredstava ili da donesu odluku o tome koju će organizaciju zdravstvene zaštite finansijski podržati, a ne da bi se pacijenti informisali o kvalitetu organizacije zdravstvene zaštite ili njenih usluga i samostalno mogli da izaberu na osnovu podataka o njenom kvalitetua. Stoga organizacije zdravstvene zaštite višeg nivoa kvaliteta ne mogu očekivati da budu nagrađene kroz češće opredeljivanje pacijenata za njihove usluge, a pacijenti, sa druge strane, ne mogu na jednostavan ali na činjenicama baziran način izabrati konkretnu zdravstvenu organizaciju, lekara ili metodu lečenja. Sve ukazuje na postojanje dve osnovne grupe problema u postizanju kvaliteta u organizacijama zdravstvene zaštite i u sticanju prednosti na osnovu ostvarenog kvaliteta. Prva grupa problema proističe iz transformacije opštih standarda, smernica i propisa u konkretan model za određenu organizaciju zdravstvene zaštite koji uglavnom ne sadrže nekliničke procese. Druga grupa problema nastaje u procesu izveštavanja o ostvarenom nivou kvaliteta gde prekomerne količine podataka o parametrima kvaliteta, sa jedne strane, sprečavaju pacijente da donose odluke o izboru organizacije zdravstvene zaštite na jednostavan način, dok sa druge strane različitost vrsta ovih podataka plasiranih zajedno čine poređenje među zdravstvenim organizacijam komplikovanim. Sagledavanjem organizacije zdravstvene zaštite kao poslovnog sistema kroz prizmu Modela anatomske strukture razvijenom na Fakultetu organizacionih nauka obezbeđuje se identifikacija svih elemenata koji direktno ili indirektno utiču na kvalitet zdravstvenih usluga i čine strukturu same organizacije zdravstvene zaštite. Na osnovama Modela Anatomske strukture projektovan je Model za podizanje nivoa kvaliteta zdravstvenog poslovnog sistema koji predstavlja vezu između postojećih smernica, standarda, propisa ili koncepta i konkretnog modela za obezbeđenje, upravljanje ili menadžment kvalitetom organizacije zdravstvene zaštite. Model za podizanje nivoa kvaliteta zdravstvenog poslovnog sistema sadrži grafički, verbalni i matematički deo kojim se omogućava izračunavanje nivoa kvaliteta svakog sastavnog elementa zdravstvenog poslovnog sistema a time omogućava poređenje kvaliteta onih zdravstvenih poslovnih sistema koji primenjeuju ovaj model i pripadaju istom nivou zdravstvene zaštite, ili njihovih sastavnih elemenata iste vrste. Model je primenjen u dva zdravstvena poslovna sistema primarnog nivoa zdravstvene zaštite, a rezultati primene su pokazali da se implementacijom modela podiže nivo kvaliteta zdravstvenog poslovnog sistema.