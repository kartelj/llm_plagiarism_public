Predmet ovog rada predstavlja ukazivanje na značaj korišćenja bihejviorističkog pristupa u procesu donošenja poslovnih odluka u savremenim finansijama. Bihejviorističke finansije su dosta mlada naučna disciplina, koja istražuje uticaj emocionalnih, kognitivnih i socijalnih faktora na donošenje finansijskih odluka. One predstavljaju interdisciplinarnu oblast kojoj je izvor psihologija, a primenjuje se u području odlučivanja u savremenim finansijama. Cilj je da se ukaže na potrebu primene bihejviorističkih finansija, koja uz pomoć psihologije daje objašnjenja kako donosioci odluka prave svoje izbore, odnosno ispituje ponašanje u poslovnom odlučivanju, praveći vezu između klasičnih finansija i realnosti, kao i načina na koji finansijski učesnici odlučuju, sa svim ličnim osećajima i ograničenjima koje čovek ima. Bihejvioristička teorija ne isključuje emocije iz ljudskog ponašanja, niti podcenjuje snažni uticaj emocija na proces odlučivanja u savremenim finansijama. Bihejviorističke finansije obezbeđuju bolje shvatanje ponašanja investitora, menadžera i događaja u složenim i neizvesnim uslovima poslovanja, koji se dešavaju na finansijskim tržištima. Da bi se ispitalo da li su i u kojoj meri koncepti bihejviorističkih finansija zastupljeni u Srbiji i Crnoj Gori, sprovedena su tri fokus grupna intervjua sa menadžerima zaposlenih u finansijama i anketno istraživanje. Ciljevi fokus grupa bili su da se konstruiše skala vrednosnih orijentacija menadžera zaposlenih u finansijama, koja je kasnije primenjena u anketnom istraživanju i da se stekne uvid u to koliko su koncepti bihejviorističkih finansija zastupljeni u praksi naših finansijskih institucija. U tri fokus grupe učestvovalo je 23 menadžera iz Crne Gore, koji su diskutovali na sledeće teme: performanse menadžera, donošenje odluka, sistema vrednosti i biheviorističke finansije. Kao rezultat ovih moderiranih diskusija nastala je ii sedmostepena skala vrednosnih orijentacija menadžera, koja se sastoji od 15 vrednosti i koju čine dva faktora: vrednosti orijentisane na rezultat i moralne vrednosti. Anketno istraživanje sprovedeno je sa ciljem da se utvdi koje stilove odlučivanja menadžeri zaposleni u finansijama dominanto koriste, kao i da se ispita uloga emocionalne kompetentnosti i vrednosnih orijentacija u formiranju stilova odlučivanja. Na osnovu rezultata do kojih se došlo istraživanjem i kroz fokus grupe, može se zaključiti da menadžeri nisu dovoljno upoznati sa konceptima teorije biheviorističkih finansija i da se saznanja koja ove teorije nude ne koriste dovoljno u praksi. Iako postoji konsenzus oko značaja koje karakteristike ličnosti imaju za uspešnost u ovom poslu, profesionalna selekcija skoro da i ne postoji pri zapošljavanju, a i kada postoji, ove karakteristike se ne proveravaju. Rezultati pokazuju da je kod menadžera najzastupljeniji racionalan stil odlučivanja, što nije u skladu bihejviorističkom teorijom finansija, koja ukazuje na to da čovek nije uvek racionalan pri donošenju odluka. Naravno, mora se uzeti u obzir da se u našoj sredini smatra da u poslovanju nema mesta za emocije i da je poželjno voditi se isključivo raciom, što je davno napuštena ideja u ekonomski razvijenim zemljama. Ipak, rezultati ovog istraživanja ukazuju da formiranju racionalnog, inutivnog i izbegavajućeg stila odlučivanja doprinose emocionalana kompetentnost i vrednosti, što u određenoj meri potkrepljuje bihejviorističku teoriju finansija, koja naglašava da na odlučivanje, pored informacija, utiču i karakteristike ličnosti, sistem vrednosti, prethodna iskustva donosioca odluka, kao i emocije, stavovi, motivacija i drugi psihološki faktori.