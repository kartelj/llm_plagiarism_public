'Kao kompleksan i dinamičan društveni proces, pregovaranje zahteva identifikaciju rešenja koja omogućavaju svim uključenim stranama da postignu svoje ciljeve. Izgradnja efikasnog i detaljnog sistema komunikacije podrazumeva potrebu za informacijama, njihov značaj, komunikacijske kanale, učestalost komunikacije i efikasnost. Potreba za komunikacijom potvrđuje se kroz potrebu za informacijama, koje su ključne za uspešno pregovaranje, i osećajem informisanosti o događajima koji mogu uticati na kreiranje dodatne vrednosti. Ovaj rad se bavi istraživanjem i analizom uticaja marketinških komunikacija na proces poslovnog pregovaranja i generisanje dodatne vrednosti. Istraživački problem ove doktorske disertacije je ispitivanje interaktivnog i recipročnog odnosa između alata marketinške komunikacije i faza poslovnog pregovaranja, kao alata za kreiranje dodatne vrednosti. Gledanje na poslovno pregovaranje kao na filozofiju poslovanja, gde marketinška komunikacija igra ključnu ulogu, omogućava preduzeću da ostvari brojne benefite, odnosno da stvori elemente dodatne vrednosti. Istraživanje ciljne publike pomaže u merenju efekata marketinškog komunikacijskog miksa, kao i njegovog uticaja na poslovne pregovore. U tom smislu, sprovedeno je empirijsko istraživanje sa ciljem da se ispita doprinos pojedinačnih komunikacijskih kanala fazama procesa pregovaranja, a takođe su sprovedene i linearne regresione analize na celokupnom uzorku, sa podelom na kupce i prodavce.'