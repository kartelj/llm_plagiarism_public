Doktorska disertacija se bavi istraživanjem razvoja modela crowdsourcing-a u kontekstu pametnih gradova, zasnovanog na internetu inteligentnih uređaja (Internet of Things - IoT) i mobilnim tehnologijama. Centralna tema disertacije je analiza mogućnosti primene crowdsourcing-a, interneta inteligentnih uređaja i mobilnih tehnologija u kreiranju usluga pametnog grada. Istraživanje se fokusira na analizu, definisanje i implementaciju različitih modela crowdsourcing-a sa ciljem poboljšanja kvaliteta života u pametnim gradovima. Istražuje se i volja građana da koriste crowdsourcing usluge pametnog grada. U prvoj fazi istraživanja, glavni cilj je identifikacija crowdsourcing usluga zasnovanih na internetu inteligentnih uređaja i mobilnim tehnologijama koje bi mogle podstaći aktivno učešće građana u pametnom gradu. Istraživanje se posebno fokusira na gradove koji još nisu u potpunosti uskladili svoje standarde sa standardima pametnih gradova. Metodologija istraživanja spremnosti građana je bazirana na analizi različitih modela crowdsourcing-a, kao što su crowd wisdom, crowdfunding, crowdvoting i crowdsensing, i njihovoj primeni u različitim oblastima, poput saobraćaja, zaštite životne sredine, komunalnih usluga i zdravstva. Podaci su prikupljeni anketom koja je sprovedena na teritoriji Beograda, sa uzorkom od 210 ispitanika. Rezultati pokazuju da su građani spremni da prihvate crowdsourcing usluge zasnovane na crowd wisdom, crowdfunding i crowdvoting modelima. Takođe, rezultati pokazuju da su građani najviše zainteresovani za korišćenje usluga u oblasti zaštite životne sredine (servisi koji se baziraju na finansiranju projekata koji podržavaju razvoj solarne energije i zaštitu životne sredine) i saobraćaja (servisi koji se odnose na glasanje i e-participaciju građana u cilju poboljšanja javnog prevoza). Dobijeni rezultati mogu poslužiti kao dobra osnova za pokretanje realizacije drugih projekata pametnih gradova, ali i za određivanje prioriteta servisa koji bi trebalo da budu implementirani. Predloženi metodološki pristup i zaključci mogu poslužiti kao deo šireg okvira za odabir projekata implementacije pametnih gradova. U disertaciji je prikazan razvoj crowdsourcing platforme Pametan Beograd, koja ima za cilj da podstakne građane na timski rad, ostvarivanje zajedničkih ciljeva primenom kolektivne inteligencije i izgradnju organizovane interaktivne onlajn zajednice. Građani pametnog grada putem ove platforme mogu se informisati o aktuelnim problemima u oblasti ekologije, komunalnih usluga i saobraćaja. Registrovani korisnici na platformi mogu učestvovati u rešavanju definisanih problema, dodati nove inicijative, postavljati informacije od značaja, prikupljene pomoću odgovarajućih mobilnih uređaja, prijavljivati probleme u gradu. Na platformi je implementiran i crowdvoting servis koji omogućava glasanje za pokrenute inicijative u pametnom gradu. Model predložen u disertaciji treba da doprinese boljem informisanju i uključivanju građana u pametnom gradu. Evaluacija modela razvijenog u doktorskoj disertaciji realizovana je sa ciljem testiranja sistema i merenja relevantnih parametara koji utiču na efikasnost i korisnost predloženog modela. Eksperimentalni rezultati potvrđuju osnovnu hipotezu da se razvojem i primenom modela crowdsourcing-a zasnovanog na internetu inteligentnih uređaja i mobilnim tehnologijama, poboljšava učešće građana u procesu sakupljanja, širenja i upotrebe informacija u pametnom gradu.