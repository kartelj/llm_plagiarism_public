'Organizacije proširuju svoje delovanje na svetsko tržište sve više. Globalizacija i rast međunarodnog poslovanja dovode do internacionalizacije upravljanja ljudskim resursima. Savremeni pristupi naglašavaju da je efikasno upravljanje ljudskim resursima ključni faktor uspeha poslovanja multinacionalnih kompanija. Ova doktorska disertacija se fokusira na izazove sa kojima se multinacionalne kompanije suočavaju u upravljanju raznolikim ljudskim resursima u međunarodnom kontekstu. U radu su objašnjeni osnovni koncepti međunarodnog upravljanja ljudskim resursima, kao i ključne aktivnosti upravljanja ljudskim resursima u multinacionalnim kompanijama, sa posebnim fokusom na regrutaciju ljudskih resursa i ocenjivanje učinka zaposlenih. S obzirom da multinacionalne kompanije posluju u različitim zemljama, one se suočavaju sa različitim izazovima. Jedna od ključnih odluka koje multinacionalna kompanija mora doneti odnosi se na standardizaciju politika i praksi upravljanja ljudskim resursima. Multinacionalne kompanije često moraju prilagoditi svoje politike, procedure i prakse upravljanja ljudskim resursima specifičnostima okruženja u stranim zemljama u kojima posluju. Cilj ove doktorske disertacije je da se razmotri kako multinacionalne kompanije regrutuju i ocenjuju ljudske resurse, kao i do koje mere standardizuju politike i prakse upravljanja ljudskim resursima u matičnoj kompaniji i filijalama širom sveta, odnosno do koje mere uspevaju da prenesu ove politike i prakse iz matične kompanije u strane filijale. Rad uključuje pregled relevantne literature iz oblasti međunarodnog upravljanja ljudskim resursima, kao i pregled rezultata prethodnih istraživanja o standardizaciji praksi upravljanja ljudskim resursima u multinacionalnim kompanijama. U okviru ove disertacije sprovedeno je empirijsko istraživanje u filijalama stranih multinacionalnih kompanija u Srbiji, sa ciljem da se utvrdi do koje mere multinacionalne kompanije standardizuju svoje politike i prakse upravljanja ljudskim resursima u svojim filijalama u Srbiji, kao i da se identifikuju faktori koji najviše utiču na mogućnost transfera ovih politika i praksi iz matične kompanije u strane filijale. Rezultati analize podataka prikupljenih putem ankete u filijalama multinacionalnih kompanija u Srbiji pokazali su da anketirane kompanije uglavnom standardizuju svoje politike i prakse upravljanja ljudskim resursima, kao i prakse ocenjivanja učinka zaposlenih, ali ne i prakse u oblasti regrutacije ljudskih resursa. Na osnovu rezultata istraživanja predložen je novi pristup upravljanju ljudskim resursima koji bi trebao da omogući multinacionalnim kompanijama da donesu najbolju moguću odluku u vezi sa stepenom u kojem žele da svoje politike i prakse upravljanja ljudskim resursima u stranim filijalama usklade sa praksama u matičnoj kompaniji, odnosno da ih prilagode lokalnim praksama u Srbiji.'