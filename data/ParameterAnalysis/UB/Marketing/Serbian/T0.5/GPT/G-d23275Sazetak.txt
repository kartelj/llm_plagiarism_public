Tema doktorske teze je kreiranje modela za ekološko upravljanje na nacionalnom nivou, kroz integraciju metoda za procenu rizika. Cilj je pružiti podršku u donošenju odluka na nacionalnom nivou prilikom formiranja zakona, politika i nacionalnih strategija, kao i unaprediti upravljanje ekološkim rizicima. Model bi trebao da omogući holistički pristup proceni ekoloških rizika, uzimajući u obzir faktore rizika koji su često zanemareni, kao što su percepcija ekoloških rizika od strane javnosti i sklonost ka ekološkom riziku različitih društvenih aktera, uključujući pojedince, organizacije i druge društvene grupe. Model ekološkog upravljanja na nacionalnom nivou koji integriše metode procene rizika (Model EUnNN-IMPR), predstavljen u ovoj disertaciji, zasniva se na hibridnom pristupu, tj. na upotrebi kvalitativnih i kvantitativnih metoda procene rizika za rangiranje različitih ekoloških rizika i rizika za životnu sredinu. Ovo pruža podršku u donošenju odluka o prioritetima u ekološkom upravljanju. Primena ovog modela ima za cilj da istakne ključne oblasti ekološkog upravljanja na nacionalnom nivou i da pruži smernice za definisanje strateških prioriteta u rešavanju ekoloških problema i zaštiti životne sredine. Jedna od prednosti ovakvog modela je poboljšanje kvaliteta životne sredine i zdravlja stanovništva, kroz određivanje prioriteta u ostvarivanju ciljeva ekološkog upravljanja na osnovu rangiranih ekoloških rizika i rizika za životnu sredinu. Uključivanje javnosti ne samo u proces percepcije i procene rizika, već i u proces donošenja ekoloških odluka, doprinosi unapređenju podrške za uspostavljanje transparentne i efikasne nacionalne politike i strategije zaštite životne sredine.