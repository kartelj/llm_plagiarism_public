'Disertacija se fokusira na istraživanje mogućnosti stvaranja modela za ocenjivanje performansi procesa koji je fleksibilan i prilagodljiv. S obzirom da moderno vođenje organizacija podrazumeva upravljanje njenim procesima, ostvarivanje ciljeva organizacije je usko povezano sa efikasnošću tih procesa. Efikasnost procesa, odnosno njihova sposobnost da doprinesu ostvarivanju ciljeva organizacije, se ocenjuje kroz definisane ključne indikatore performansi. Deo istraživanja se takođe bavi analizom međuzavisnosti ciljeva na vrhu hijerarhije organizacije i indikatora efikasnosti procesa u kompanijama koje koriste procesni pristup. Istraživanje obuhvata opis i analizu postojećih modela za ocenjivanje performansi, kao i razvoj originalnog modela koji bi bio fleksibilan i prilagodljiv. Izrada modela podrazumeva definisanje modela (elementi strukture, veze i međuzavisnosti), njegovu primenu u praksi i unapređivanje na osnovu dobijenih rezultata. Disertacija potvrđuje glavnu hipotezu: Formalizacijom međuzavisnosti ciljeva na vrhu hijerarhije organizacije i indikatora efikasnosti ključnih poslovnih procesa, moguće je poboljšati fleksibilnost i prilagodljivost sistema za ocenjivanje performansi poslovanja. Na osnovu analize velikog broja literatura, izvršen je naučni opis i komparativna analiza postojećih modela za ocenjivanje performansi procesa. Nakon toga je predložen novi, GPI model (eng. G - Goal; P - process; I - Indicator) za ocenjivanje performansi procesa, koji omogućava identifikaciju direktne međuzavisnosti ciljeva na vrhu hijerarhije organizacije i indikatora efikasnosti procesa, i ima određeni nivo fleksibilnosti i prilagodljivosti. Nakon toga je sprovedeno istraživanje studije slučaja. Na osnovu dobijenih rezultata, prethodno konstruisani model je unapređen i verifikovan. Rezultati istraživanja i razvijeni GPI model za ocenjivanje performansi procesa pružaju osnovu za bolje i jednostavnije upravljanje performansama poslovanja, ali i za dalja istraživanja u ovoj oblasti.'