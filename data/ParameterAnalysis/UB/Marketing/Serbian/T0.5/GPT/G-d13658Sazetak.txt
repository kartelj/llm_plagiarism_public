Konstantna potreba sektora rudarstva za naprednijim rešenjima i alatima koji će obezbediti efikasnija, pouzdanija i sigurnija delovanja u svim fazama rada, od planiranja i dizajniranja do trajnog zaustavljanja eksploatacione aktivnosti, podstiče sinergiju rudarstva sa istraživanjima, naukom, obrazovanjem, tehnikom, tehnologijom, organizacijom rada, normativima i standardizacijom. Efekti rudarske proizvodnje ne zavise samo od prirodnih uslova, stručnosti radnika i tehničko-tehnološke opremljenosti, od ekonomsko-poslovnog i socijalno-političkog okruženja, već u velikoj meri zavise i od efikasnosti nadzorne strukture, odnosno od rudarskog menadžmenta. Ova saznanja su uticala na izbor i definisanje teme ove doktorske disertacije, usmerene na istraživanje efekata međunarodnih standarda u rudarstvu Srbije, sa ciljevima: pregled ostvarenog na ovom polju globalno i kod nas, filosofije sistema menadžmenta i međunarodnih standarda, adaptibilnosti i dovoljnosti u primeni sistema menadžmenta sa međunarodnim standardima u multivarijabilnim rudarskim uslovima. Početnu hipotezu da međunarodni standardi nisu dovoljni za efikasan menadžment rudarskim sistemima, naša istraživanja potvrđuju. Saglasno ovome predložen je strukturni model sa integrisanim međunarodnim standardima, adekvatan potrebama rudarskog menadžmenta, a radi postizanja eksploatacionih, sigurnosnih, radnih i ekoloških bezbednosnih ciljeva. Temu doktorske disertacije karakterišu aktuelnost i važnost problema, značajna je za rudarstvo kako u naučnom tako i u praktičnom pogledu, istraživanjima su ostvareni rezultati obe kategorije.