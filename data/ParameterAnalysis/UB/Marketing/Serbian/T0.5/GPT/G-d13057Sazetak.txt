Doktorska disertacija se fokusira na oblikovanje koncepta integrisanog oglašavanja, čija primena omogućava maksimalizaciju rezultata i postizanje pozitivnih efekata, kako sa stanovišta oglašivača, tako i sa stanovišta ciljne publike. U disertaciji su istraženi efekti primene različitih alata oglašavanja i mogućnost njihovog integrisanja kako bi se prenela jedinstvena poruka publici, na način koji bi izazvao njihove pozitivne kognitivne i emotivne reakcije. Empirijsko istraživanje sprovedeno je u decembru 2015. godine na Fakultetu organizacionih nauka na uzorku od 322 studenta druge godine. Istraživanje je realizovano u dve uzastopne faze. U prvoj fazi sprovedena su tri eksperimenta u kontrolisanim laboratorijskim uslovima koji su obuhvatali izlaganje ispitanika određenim audio-vizuelnim materijalima, specijalno prilagođenim za ovu svrhu, u kojima se pojavljivalo indirektno, direktno i integrisano oglašavanje. U drugoj fazi, ispitanici su popunjavali upitnike u štampanoj formi, namenjene za procenu njihovih kognitivnih i emotivnih reakcija. Za procenu kognitivne komponente korišćeni su testovi spontanog sećanja (bez pomoći), testovi sećanja uz ponuđenu pomoć (kategorije proizvoda) i prepoznavanja (iz liste ponuđenih opcija) i ispitivanje stavova ispitanika o različitim vrstama oglašavanja, odnosno proizvodima koji se na određeni način oglašavaju. Na osnovu rezultata empirijskog istraživanja, dobijenih za sva tri tipa oglašavanja (indirektno, direktno i integrisano), integrisano oglašavanje je pokazalo najveći potencijal za planiranje pozicioniranosti brendova u svesti publike. Uočeno je da su dobri rezultati kod ispitanika (nešto lošiji nego u slučaju integrisanog) postignuti u slučaju direktnog oglašavanja, ali se može zaključiti da je to posledica fokusiranosti publike na eksperimentalni materijal koji su gledali, što ne odražava realne situacije. Rezultati su pokazali da se, bez određenog podsetnika, publika slabo seća indirektno oglašavanih brendova, što ukazuje da ovaj tip oglašavanja samostalno korišćen ne daje željene rezultate. S druge strane, ispitanici su iskazali pozitivnije stavove prema indirektnom oglašavanju, što ga čini poželjnim alatom za prevazilaženje otpora publike koji može nastati usled preterane izloženosti različitim marketinškim stimulansima iz okruženja. Ovaj rezultat istraživanja jasno ukazuje na potrebu za planiranjem oglašavanja prvenstveno u integrisanoj formi sa sinergičnim porukama. Na osnovu dobijenih rezultata, a u kontekstu planiranja integrisanog oglašavanja, indirektno oglašavanje bi moglo dobiti primarni značaj u odnosu na direktno komuniciranje, uzimajući u obzir druge brojne ciljeve, osim cilja motivacije na kupovinu. Pozicioniranje u svesti ciljne publike i impliciranje rezonantnog efekta, može biti snažniji stimulans u smislu dugoročne investicije integrisane sa ostalim alatima marketinške i korporativne komunikacije.