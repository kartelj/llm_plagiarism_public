Doktorska studija imala je za cilj da ispita mogućnost razvoja novih ili unapređenja postojećih modela upravljanja znanjem, koji bi omogućili sveobuhvatno razmatranje veza između socijalnog kapitala i upravljanja znanjem, na osnovu prethodno definisanih ključnih karakteristika socijalnog kapitala u kontekstu upravljanja znanjem u organizaciji. Analizom relevantne literature identifikovan je veliki broj međusobnih veza i uticaja, koji su zatim empirijski testirani u neprofitnom sektoru, odnosno u organizacijama civilnog društva Evropske Unije i Zapadnog Balkana. Pored identifikovanih karakteristika unutrašnjeg i spoljašnjeg mrežnog poslovanja ovih organizacija kao i nivoa razvijenosti upravljanja znanjem, potvrđene su sve teoretske pretpostavke, ali su otkrivene i određene specifičnosti. Utvrđena je jasna dominacija dimenzija i elemenata unutrašnjeg socijalnog kapitala nad spoljašnjim, što ukazuje na to da OCD evidentno daju veći značaj vezama koje dolaze iz unutrašnjosti tj. vezama koje se ostvaruju preko pojedinaca, kao i svim elementima koji karakterišu te odnose i koji se nalaze u relacionim, kognitivnim i nodusnim dimenzijama. U tom kontekstu, spoljašnji socijalni kapital, pre svega strukturalne forme kroz koje se on uspostavlja i održava, nije dovoljno prepoznat, te predstavlja oblast koja zahteva dodatno unapređenje. Ove specifičnosti su uočene i pri preseku dimenzija i elemenata socijalnog kapitala sa fazama, kvalitetom i zrelošću upravljanja znanjem. Empirijsko istraživanje je pokazalo da se elementi socijalnog kapitala mogu integrisati u postojeće modele upravljanja znanjem, ali da je zbog njihovih ograničenja, najpraktičnije koristiti projektne modele upravljanja znanjem, pa je način na koji se socijalni kapital može integrisati u proces upravljanja znanjem prikazan na modifikovanom Gasikovom modelu. Analizirana je i primena ovako integrisanog modela upravljanja znanjem u kontekstu njegove praktične upotrebe, koja bi omogućila OCD-u novu poslovnu paradigmu zasnovanu na znanju, kao preduslovu za konkurentnije i održivije poslovanje.