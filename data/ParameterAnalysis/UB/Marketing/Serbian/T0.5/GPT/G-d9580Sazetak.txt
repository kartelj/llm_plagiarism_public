Analizom literature i prethodnih istraživanja utvrđeno je da tek mali broj organizacija uspeva da sistemski prepozna i prenese znanje sa jednog projekta na drugi, kao i da su performanse projekta usko povezane sa elementima znanja. Takođe, može se zaključiti da se znanje stvara kroz učenje unutar projekta i učenje iz drugih projekata, te da bi upravljanje projektnim znanjem trebalo biti spojeno sa ostalim procesima upravljanja projektima. Najčešći uzroci neefikasnog upravljanja znanjem u projektnom okruženju su prevelika orijentisanost organizacija na zadatak umesto na učenje, i nedovoljna analiza uspešnosti projekta i evidencija ostvarenih rezultata. Zbog nedostatka naučne podrške za primenu analize ostvarenih rezultata projekta i nivoa uspešnosti projekata, fokus ove doktorske disertacije je analiza uspešnosti projekata i ispitivanje uticaja rezultata analize uspešnosti projekata na upravljanje znanjem u projektnom okruženju. Disertacija obuhvata sintezu i pregled teorijske osnove koncepta analize uspešnosti projekata, kao i empirijsko istraživanje koje vodi ka formiranju integrisanog koncepta za merenje i analizu uspešnosti projekata. Empirijsko istraživanje je sprovedeno u Srbiji, u organizacijama koje sprovode projekte kao deo svog poslovanja. Istraživanje je pokazalo značajnu vezu između načina sticanja i prenošenja znanja sa prethodnih projekata i definisanja uspeha projekta, načina na koji se meri uspeh projekta i na koji se evidentiraju rezultati merenja uspeha projekta. Rezultati istraživanja potvrđuju glavnu hipotezu da Analiza uspešnosti projekata merenjem performansi, sprovedena na sistemski uređen način, doprinosi efektivnom i efikasnom upravljanju znanjem u projektnom okruženju. Na osnovu rezultata istraživanja formira se sistemski pristup analize uspešnosti projekata, koji se zasniva na postojanju veze između navedenih elemenata i potrebe za njihovom formalizacijom. Predstavljeni koncept je primenjen na projektu u oblasti informacionih sistema i tehnologija, gde su istaknute prednosti i ograničenja primene koncepta na primeru projekta iz prakse.