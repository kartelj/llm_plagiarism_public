'Disertacija se bavi tematikom informacionog društva, njegovim napretkom i metodama za njegovo praćenje i kvantifikaciju. Doktorski rad predstavlja prethodna istraživanja i teorijske koncepte informacionog društva, njegovu evoluciju i formu, faktore koji utiču na njegov napredak i međunarodne inicijative koje usmeravaju i koordiniraju njegov globalni razvoj. Analizirajući merenje informacionog društva kao kompleksnog fenomena opisanog setom međusobno povezanih indikatora, rad se fokusira na pronalaženje najprikladnije metrike koja bi olakšala praćenje, evaluaciju i izvlačenje zaključaka o trenutnom stanju informacionog društva. Pored evolucije i klasifikacije indikatora za poređenje, rad takođe pruža pregled najvažnijih globalnih metodologija za ocenjivanje informacionog društva. Ključni deo disertacije je kreiranje originalnog modela koji definiše postupke potrebne za praćenje i evaluaciju razvoja informacionog društva u Srbiji. Ovaj model uključuje: teorijsku osnovu, kompatibilnost sa standardima Evropske Unije koja omogućava učešće u međunarodnim projektima, analizama i poređenjima, prilagođenost specifičnostima Srbije, njenom trenutnom stanju informacionog društva i mogućnostima za ulaganje u dalji razvoj. Definisanje modela za merenje i evaluaciju informacionog društva Srbije obuhvatilo je: selekciju skupa indikatora informacionog društva (ICT indikatora) u skladu sa zahtevima Evropske Unije, uz prilagođavanje specifičnostima i razvojnim mogućnostima Srbije, transformaciju skupa ICT indikatora, koja omogućava njihovo rangiranje prema značaju za praćenje informacionog društva, izdvajanje podskupa najvažnijih ICT indikatora, definisanje podmodela za kvantitativno izražavanje nivoa digitalnih podela preko sintetičkog pokazatelja - indeksa digitalne polarizacije. Projektovani model je verifikovan implementacijom na slučaju Srbije, kroz praćenje i analizu stanja razvoja informacionog društva u petogodišnjem periodu. Tom prilikom je izvršeno: statističko praćenje, merenje i obrada relevantnih podataka, analiza rezultata istraživanja koja je omogućila sagledavanje aktuelnog stanja, otkrivanje i kvantifikovanje ‘kritičnih tačaka’ u razvoju informacionog društva Srbije, kao i predviđanje njegovog budućeg razvoja. Stručni doprinosi disertacije su evaluacija razvoja informacionog društva Srbije, na domenu stanovništva i na domenu preduzeća, merenje i procena nivoa digitalnih podela i njihovog trenda, kao i lociranje ‘digitalno’ najugroženijih grupa u okviru populacije Srbije. Osnovni naučni doprinos ostvaren je kroz projektovanje modela za praćenje i vrednovanje razvoja informacionog društva. Model u osnovi sadrži metodu I-odstojanja i klaster analizu, kao adekvatno kombinovane metode multivarijacione analize. Osnovni skup indikatora je, nakon rangiranja prema vrednostima I-odstojanja i primene klaster analize, redukovan na podgrupu onih indikatora koji su za ocenu informacionog društva najvažniji, jer nose najveću količinu informacija o njemu. Smanjenjem broja indikatora značajno je povećana primenljivost modela u praksi. U radu je definisan i konkretan model za kvantitativno izražavanje pojedinačnih i ukupnih digitalnih podela u različitim domenima, izvođenjem sintetičkog pokazatelja digitalne polarizacije. Karakteristike ovog modela su opštost, fleksibilnost i otvorenost za dodavanje ili izmene osnovnih elemenata modela. To podrazumeva mogućnost za uočavanje, definisanje i izračunavanje proizvoljnog broja pojedinačnih podindeksa digitalne polarizacije, prema proceni mogućih uzroka digitalnih podela. Podindeksi, iz kojih se izvodi ukupni indeks digitalne polarizacije (IDP), izražavaju se proizvoljno izabranim skupovima pokazatelja, uz proizvoljno određene podele uzorka na podgrupe. Ovo svojstvo modela značajno je u kontekstu aktuelne brzine promena u oblasti ICT. Društveni značaj disertacije ogleda se mogućnostima široke primene njenih rezultata u procesu praćenja i merenja informacionog društva, kao i usmeravanja, podsticanja i harmonizovanja njegovog razvoja. Primena projektovanog modela moguća je u svojstvu alata za podršku strateškom odlučivanju, praćenju i minimiziranju digitalnih podela, ali i za potrebe evaluacije složenih pojava koje su izvan okvira informacionog društva, za koga je model prevashodno projektovan.'