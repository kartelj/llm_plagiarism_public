Rast i plasman novih tehnologija su od ključnog značaja za svetsku ekonomiju, jer inovacije u tehnološkim proizvodima i uslugama mogu unaprediti postojeće i stvoriti potpuno nove industrije. U ovom kontekstu, preduzetništvo se vidi kao pokretač ekonomskog i socijalnog napretka, putem osnivanja novih firmi, koncepta, proizvoda i usluga. Polje tehnološkog preduzetništva privuklo je pažnju mnogih istraživača i praktičara u poslednje vreme, koji su svesni važnosti preduzetništva i malih preduzeća za stvaranje poslova, generisanje novih radnih mesta i unapređenje ukupnog društvenog blagostanja. 

Tehnološko preduzetništvo počinje procenom tržišne vrednosti novih otkrića i tehnologija, povezuje ih sa postojećim ili potencijalnim tržišnim potrebama, kako bi se tržišna prilika pretvorila u komercijalni proizvod, uslugu ili novi poslovni poduhvat. U ovom procesu, ključnu ulogu igraju ljudi koji se okupljaju u timove za realizaciju tehnoloških preduzetničkih projekata. Ovaj model organizacije se u teoriji i praksi naziva "tehnološki startap" ili jednostavno "startap", a definiše se kao privremena organizacija, osnovana sa ciljem pronalaženja održivog i skalabilnog poslovnog modela. Osim toga, startapi obuhvataju nove preduzetničke projekte u ranoj operativnoj fazi, koji nastaju u oblastima inovacija i najnovijih tehnologija, a karakteriše ih visoka dinamika, orijentacija na rast, profit i stvaranje novih tržišnih vrednosti. 

Veliki broj preduzetnika koji u okviru svojih startapa razvijaju nove, tehnološki zasnovane proizvode i usluge, poseduju značajna tehnološka znanja i veštine. Međutim, zbog fokusa na tehnologiju i razvoj novih proizvoda ili usluga, pokretači tehnoloških preduzetničkih projekata često zanemaruju biznis orijentaciju, što može biti razlog neuspeha. Predmet istraživanja i analize doktorske disertacije je marketing i marketinška orijentacija, kao deo biznis orijentacije, u procesu razvoja tehnoloških preduzetničkih projekata. Koncept marketinške orijentacije se posmatra kao organizaciona kultura, koja na efikasan način kreira ponašanje u organizaciji, stvarajući superiornu vrednost za kupce što se smatra preduslovom uspešnog poslovanja. Uticaj marketinške orijentacije na proces razvoja tehnoloških startapa, u disertaciji je analiziran kroz orijentaciju na konkurenciju, orijentaciju na kupce i interfunkcionalnu koordinaciju. Pored marketinške orijentacije, predmet analize je i koncept preduzetničkog marketinga, koji je posmatran kroz komponente preduzetničke orijentacije: inovativnost, proaktivnost, preuzimanje rizika, autonomija i konkurentska agresivnost. Analiza i istraživanje u ovoj disertaciji uključivali su i uticaj okruženja, nivoa konkurentnosti, kao i uloge mentora u procesu razvoja tehnoloških startapa. Dodatno, analizirane su i lične karakteristike uspešnih tehnoloških preduzetnika. Za razliku od već osnovanih firmi sa poslovnom istorijom kao i velikih kompanija, merenje performansi tehnoloških startapa se razlikuje od tradicionalnih načina merenja uspeha, što predstavlja veliki izazov, kako za teoriju tako i za praksu. Na osnovu analize teorije i rezultata kvalitativnog istraživanja sprovedenog nad specifičnom ciljnom javnošću, identifikovano je 13 ciljeva razvoja tehnoloških startapa. Redukovanjem dimenzija ove skale u kvantitativnom istraživanju metodom glavnih komponenti, generisano je četiri faktora uspeha procesa razvoja: uspeh ideje i koncepta, uspeh kreiranja ponude, uspeh razmene vrednosti i uspeh biznis modela. Rezultati kvantitativnog istraživanja sprovedenog u ovoj doktorskoj disertaciji ukazuju na značajnu ulogu i uticaj pojedinih komponenata marketinške i preduzetničke orijentacije tehnoloških startapa na uspeh njihovog procesa razvoja. Takođe, rezultati objašnjavaju uticaj konkurentnosti okruženja, kao i kreiranog konstrukta mentorstva na procesu razvoja tehnoloških startapa. Poslednjim delom istraživanja identifikovane su lične karakteristike uspešnih pokretača tehnoloških startapa.