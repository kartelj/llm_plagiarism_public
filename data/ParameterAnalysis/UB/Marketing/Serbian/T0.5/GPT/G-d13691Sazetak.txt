Ratovanje u sajber prostoru, ili sajber ratovanje, zasniva se na korišćenju informaciono-komunikacionih tehnologija. Ovaj oblik sukoba se razlikuje od tradicionalnih ratova po sredstvima, metodama i učesnicima. Sajber ratovanje se može odvijati bez obzira na to da li je u toku rat ili mir. Tehnike, metode i procesi napada u sajber ratovanju su slični onima u kriminalnim, špijunskim ili terorističkim aktivnostima. S obzirom na sve veću prisutnost i uticaj informacionih tehnologija na nacionalnom i globalnom nivou, potencijal ovog oblika sukoba raste. Sukobi u sajber prostoru su realnost i dinamički se razvijaju. Države ulažu sve veća sredstva u sajber ratovanje, razvijaju kapacitete i organizacione strukture za vođenje operacija u sajber prostoru i usvajaju doktrine i strategije za njihovu primenu i razvoj. Neki su sajber prostor proglasili petom dimenzijom ratovanja, ravnopravnom sa kopnom, morem, vazduhom i svemirom. Međutim, međunarodna zajednica ima potrebu da reguliše sve sukobe, uključujući i sajber ratovanje. Najprirodniji način za to je primena postojećeg prava oružanih sukoba i analogija sa odgovarajućim situacijama oružanih sukoba u fizičkom prostoru. Iako je period razvoja doktrina, metoda i sredstava za vođenje operacija u sajber prostoru bio kratak, savremena naučna i stručna literatura je bogata radovima koji se bave mogućim načinima primene pomenute analogije u svrhu regulisanja sajber ratovanja. Posebno mesto u toj literaturi ima primena prava na osnovu efekata sajber napada. Većina međunarodnih pravnih stručnjaka, uključujući i autore Talinskog priručnika za sajber ratovanje, prihvatila je ovaj pristup. Međutim, uprkos ovakvom teorijskom pristupu, situacije i posledice sajber napada na međunarodnom nivou ostaju nerešene i neregulisane u praktičnom pogledu. U praksi, države izvode operacije u sajber prostoru, koristeći činjenicu da je teško otkriti napade dok se ne manifestuju njihove očigledne posledice; da je najčešće nemoguće identifikovati napadača i utvrditi odgovornost neke države za napad i njegove posledice u skladu sa pravilima, normama i principima Međunarodnog prava oružanih sukoba. S obzirom na značaj sajber sukoba i ratovanja u savremenim međunarodnim odnosima, i očekivani rast njihovog značaja u skladu sa budućim razvojem informacionih tehnologija, kao i nemogućnost praktičnog regulisanja situacija primenom tradicionalnog prava oružanih sukoba, predmet istraživanja ove disertacije je međunarodnopravna regulacija sukoba u sajber prostoru. Cilj istraživanja je utvrđivanje prirode sajber ratovanja i sukoba u sajber prostoru, radi predlaganja načina njegovog budućeg regulisanja. Taj cilj je dostizan tokom istraživanja kroz analizu pretnji od sukoba u sajber prostoru; njegovih najvažnijih specifičnosti, prirode, vrsta i sadržaja; procenu primenljivosti tradicionalnog prava na nove situacije sukoba u sajber prostoru, i izgradnju osnove za buduća teorijska i praktična istraživanja u oblasti sukoba u sajber prostoru. Imajući u vidu ograničenja koja proističu iz tehnološke prirode informaciono- komunikacionih tehnologija i sajber prostora, i brzu i dinamičnu primenu tih tehnologija u svrhu vođenja sukoba između država u sajber prostoru, polazna hipoteza u toku istraživanja je bila da ne postoji teorijska osnova za dugoročno predviđanje i samim tim razumevanje prirode sajber ratovanja, niti za njegovo međunarodnopravno regulisanje. S obzirom na promenljivu prirodu sajber ratovanja i sukoba, i na potrebu istovremene i kompleksne analize predmeta istraživanja u kontekstu više raznorodnih naučnih disciplina, poput računarskih, pravnih, vojnih i socioloških nauka, kao i dosadašnje vojne teorije i prakse i prakse informacione bezbednosti, prihvaćen je multidisciplinarni i parcijalno interdisciplinarni pristup istraživanju. U cilju pružanja naučnog objašnjenja ključnih kategorija, fenomena i pojmova od značaja za istraživanje, poput sajber prostora, sajber napada, sajber oružja, sajber ratovanja i sukoba u sajber prostoru, izvršena je sveobuhvatna analiza i sistematizacija dosadašnjih znanja, prakse i iskustava iz oblasti sajber sukoba i ratovanja. Cilj tog postupka je bila sinteza navedenih ključnih pojmova od značaja za razumevanje prirode sajber ratovanja i njegovog međunarodnopravnog regulisanja. Rezultati istraživanja su pokazali da je sajber ratovanje tehnološki zavisan oblik sukoba koji se odvija u sajber prostoru i koji se konceptualno razlikuje od svih tradicionalnih formi sukoba u fizičkom okruženju. Ključni elementi sukoba u sajber prostoru, poput sredstava sukoba (oružja), učesnika i metoda ratovanja se po svojoj prirodi značajno razlikuju od situacija tokom tradicionalnih oružanih sukoba. Ključni problemi međunarodnopravne regulacije sajber ratovanja je česta nemogućnost otkrivanja sajber napada, identifikacije i atribucije napadača i utvrđivanja odgovornosti država za napad. Ovi problemi imaju poreklo u tehnološkoj prirodi i stoga se ne mogu efikasno rešiti isključivim pravnim regulisanjem, bez primene odgovarajućih tehnoloških rešenja. U nekim područjima, poput izvođenja sajber napada sa direktnim učešćem ljudi van javnih i zatvorenih računarskih informacionih mreža, ključne aktivnosti za primenu prava se ne mogu praktično ostvariti. U radu je izvršena sveobuhvatna analiza velikog broja relevantnih izvora pojmova, definicija i koncepata na osnovu kojih su utvrđene ključne karakteristike sajber prostora i vođenja sukoba u njemu. Po rezultatima analize, sajber prostor je okruženje u kome se stvaraju, čuvaju, obrađuju, razmenjuju i uništavaju podaci i informacije primenom računarskih sistema za koje je karakteristično postojanje ili mogućnost uspostavljanja umreženosti sistema, procesa i ljudi na nivou podataka. Ova disertacija se posebno bavi problemima primene tradicionalnog Međunarodnog prava oružanih sukoba na sukobe u sajber prostoru, vrši analizu ključnih pojmova, koncepata i fenomena od značaja za sajber ratovanje između država i nudi predlog kao posledicu utvrđenih rezultata istraživanja koji se odnosi na buduće ponašanje država u cilju izgradnje sposobnosti za sajber odbranu od napada u sajber prostoru i međunarodno pravnu akciju na budućem regulisanju sukoba u sajber prostoru. Za razliku od tradicionalnih sukoba u fizičkom okruženju koji predstavljaju organizovanu primenu ekskluzivnog i specifičnog naoružanja, odnosno sredstava za vođenje sukoba, sajber ratovanje je proces, a ne upotreba „sajber oružja“. Taj proces predstavlja namerno narušavanje informacione bezbednosti napadnutog sistema u sajber prostoru u vojne svrhe. Načelno, svaki proces sajber napada se sastoji od otkrivanja ranjivosti ciljanog sistema, utvrđivanja njegove prirode, iskorišćavanje ranjivosti radi neovlašćenog pristupanja sistemu i izvršenje dejstva napada. Ovaj proces primarno zavisi od tehnologije računarskih sistema i informacione bezbednosti, a ne od vojne veštine i prakse. Pa ipak, bez obzira što ga ne moraju izvoditi vojnici, što u postupku sajber napada nema primene specifičnog, vojnog naoružanja i što se može izvoditi u miru kao i tokom rata, u okviru ili van konteksta političkog sukoba, prikriveno, odloženo i decentralizovano, sajber napadi imaju potencijal da ostvare značajne vojne efekte i ciljeve na taktičkom, operativnom i strategijskom nivou. Imajući u vidu specifičnu, tehnološki zasnovanu prirodu sajber ratovanja, ono se treba shvatiti u najširem konceptu, ne kao sukob u stanju rata ili vojna aktivnosti u toku vojnih operacija u fizičkom okruženju, već kao veliki broj mogućih aktivnosti koje se odvijaju na fizičkom, logičkom i kognitivnom nivou sajber prostora. Logički nivo sajber prostora, zasnovan na logičko-matematičkim pravilima i instrukcijama je osnova sajber prostora, koja povezuje njegov uticaj na živi i neživi svet u fizičkom okruženju preko podataka, računarskih sistema koji ih obrađuju i značenja informacija koje ti podaci nose. Široka primena informaciono-komunikacionih tehnologija u sajber prostoru u svrhu vođenja sukoba na međunarodnom nivou je posledica njihove velike zastupljenosti u svim segmentima ljudskog života i rada. Pri tome se iste tehnologije i principi njihovog rada primenjuju u mirnodopskom i vojnom okruženju. Ta činjenica, a ne obim i sadržaj efekata sukoba u sajber prostoru, čini ovu vrstu sukoba i ratovanja perspektivnim u budućnosti i daje ima sposobnost brzog razvoja i menjanja forme, primene i posledica. Cilj ove disertacije je sadržan u identifikaciji prirode sajber sukoba i ratovanja, njihovih izvora i odnosa između vojne, međunarodnopravne, socijalne i informaciono- bezbednosne prakse. Iz tog cilja proističe i praktičan doprinos disertacije, koji se ogleda u zaključcima njenog istraživanja. Jedan od zaključaka disertacije je da sajber ratovanje ima široku budućnost primene, koja primarno zavisi od razvoja informaciono- komunikacionih tehnologija, a ne od sposobnosti međunarodne zajednice da na tradicionalan način međunarodnopravno reguliše sukobe u sajber prostoru. Ostali zaključci se odnosi na pravce izgradnje kapaciteta za sajber ratovanje na nacionalnom nivou, kao i na jedini moguć pravac praktične regulacije sajber sukoba na međunarodnom nivou. U disertaciji je ukazano da osnove za izgradnju nacionalnog sistema sajber odbrane ne leže u posedovanju i primeni tehničkih sistema za izvođenje operacija u sajber prostoru, već u upravljanju specifičnim znanjem u oblasti primenjene informacione bezbednosti u sajber prostoru na nacionalnom nivou. Takođe, utvrđeno je da međunarodnopravna regulacija sajber ratovanja nije moguća isključivom primenom tradicionalnog Međunarodnog prava oružanih sukoba, pa čak ni izgradnjom novih pravnih sistema, ukoliko su oni zasnovani samo na tradicionalnim pravnim rešenjima, bez istovremenog uključivanja i primene tehnoloških rešenja na osnovnom nivou savremenih informaciono-komunikacionih tehnologija. Zaključak analize je da će razvoj novih tehnologija vrlo brzo doneti razvoj novih sposobnosti za sajber ratovanje. U radu je zaključeno da je jedini način praktične regulacije sajber ratovanja na međunarodnom nivou, i ujedno ograničavanja njegovih negativnih posledica, sadržan u mogućoj bilateralnoj i multilateralnoj saradnji zainteresovanih strana u međunarodnoj zajednici. Sukobi u sajber prostoru se ne izvode samo tokom stanja rata, i ne samo primenom vojnih ofanzivnih operacija, pa se i rešenje za njihovu regulaciju ne može naći isključivo u Međunarodnom pravu oružanih sukoba, već mora biti sveobuhvatan pristup koji sadrži brojne mogućnosti i aktivnosti vojnog i mirnodopskog ispoljavanja nacionalne moći. Rešenje za ograničavanje sajber sukoba je u kombinovanoj primeni diplomatskih, političkih, ekonomskih, vojnih, pravnih informacionih i drugih napora i aktivnosti.