U kontekstu brzo evoluirajućeg i konkurencijskog poslovnog okruženja, preduzeća i njihovi menadžeri su primorani da se brzo prilagode tržišnim promenama i fokusiraju se na stvaranje nove vrednosti i maksimizaciju povrata na investicije u znanje i tehnologiju. Preduzeća i njihovi menadžeri tragaju za tehnologijama i znanjem koji bi transformisali poslovni model i unapredili konkurencijsku poziciju. Menadžment nastoji da iskoristi moć savremenih tehnologija i poslovnih koncepata, pronalaženjem najbolje primene informacionih tehnologija i Interneta u poslovanju sa ciljem povećanja produktivnosti, efikasnosti i efektivnosti poslovanja. Da bi preduzeća postigla uspeh u novom okruženju, moraju restrukturirati postojeće organizacione strukture, redefinisati svoje strategije, poslovne procese, i izgraditi tehnološku infrastrukturu neophodnu za efikasnije poslovanje i veći povrat investicija. Cloud računarstvo se može posmatrati kroz tri segmenta unutar modela Softver-Platforma- Infrastruktura (SPI) koji se pružaju kao servis. Koncept ide do te mere apstrakcije da onaj ko nudi softver kao uslugu može to da izgradi koristeći određenu platformu ili infrastrukturu na iznajmljivanje. Tako, dolazimo do cloud sistema na cloud sistemu. Pored javnih i privatnih cloud sistema, postoje i hibridni cloud sistemi. Ako nemamo dovoljno resursa u svom privatnom, možemo se proširiti na javni za koliko god vremena i resursa nam je potrebno. Rad se fokusira na analizu i evaluaciju poslovnih i tehnoloških rešenja potrebnih za izgradnju cloud sistema. Glavni naučni doprinos rada je ekspertni sistem sa modelom izbora virtualizacionih tehnologija za pomoć u odlučivanju tokom izgradnje cloud sistema.