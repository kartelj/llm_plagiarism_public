'Tema doktorske disertacije je unapređenje metodologije za kreiranje i ocenjivanje kompozitnih indikatora koje su razvili stručnjaci iz Organizacije za ekonomsku saradnju i razvoj (OЕCD) i Zajedničkog istraživačkog centra (JRC). Kompozitni indikatori su metrike koje se formiraju od agregiranih pojedinačnih ponderisanih indikatora koji mere različite aspekte posmatranog višedimenzionalnog koncepta. Ovi indikatori sve češće koriste donosioci odluka za rangiranje i ocenjivanje entiteta u različitim sferama života. Metodologija OЕCD-JRC pruža korisne upute za sprovođenje složenog procesa kreiranja metodološkog okvira kompozitnog indikatora. Ipak, dodeljivanje težinskih koeficijenata, analiza robusnosti i osetljivosti su delovi metodologije koji i dalje privlače interesovanje. Metoda dodeljivanja težinskih koeficijenata predložena u ovoj disertaciji ima za cilj određivanje težinskih koeficijenata koji maksimizuju stabilnost metrike, merenu sumom standardnih devijacija relativnih doprinosa indikatora. Za definisanje ograničenja modela predloženo je kombinovanje metode reuzorkovanja i Ivanovićevog odstojanja (I-odstojanje), dok je za rešavanje definisanog optimizacionog modela korišćena metaheuristika unapređeno raspršeno pretraživanje (enhanced Scatter Search – eSS). Nova metoda uzima u obzir stabilnost kompozitnog indikatora već prilikom određivanja težinskih koeficijenata i predlaže težinske koeficijente zasnovane na podacima, čime se smanjuje stepen intuitivnosti metode i prevazilazi činjenica da se analiza robusnosti često ne sprovodi u procesu kreiranja i ocenjivanja kompozitnih indikatora. Prema rezultatima istraživanja, pokazano je da se predložena metoda može uspešno primeniti u procesu kreiranja i ocenjivanja kompozitnih indikatora.'