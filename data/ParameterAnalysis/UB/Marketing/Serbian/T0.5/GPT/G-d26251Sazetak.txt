'a. Specifičan zadatak ovog rada je istražiti mogućnost integracije konstruisanog modela sa inteligentnim obrazovnim okruženjima radi poboljšanja kvaliteta obrazovnog procesa. U doktorskoj disertaciji predstavljen je model inteligentne biblioteke kao sastavnog dela obrazovnog sistema koji može unaprediti kvalitet i sveobuhvatnost nastavnih resursa te povećati motivaciju u procesu učenja preporučivanjem relevantnog sadržaja. Model opisan u radu omogućava korišćenje big data sistema za analizu, procesiranje i vizualizaciju podataka prikupljenih iz različitih izvora te njihovu integraciju u inteligentnu biblioteku. Cilj razvoja inteligentnih biblioteka je unapređenje bibliotečkih poslovnih procesa i pružanje korisnicima inovativnih usluga za pretragu i korišćenje sadržaja. U disertaciji se razmatraju različite perspektive implementacije big data rešenja za inteligentne biblioteke kao deo kontinuiranog obrazovnog procesa, sa posebnim osvrtom na integraciju tradicionalnih sistema i big data tehnologija. Pored ovih komponenti sistema, model obuhvata infrastrukturu i integraciju sistema preporuke kolaborativnog filtriranja izvora različitih podataka sa big data tehnologijama. Model je evaluiran kroz testiranje i merenje relevantnih parametara performansi koji utiču na efikasnost predloženog modela.'