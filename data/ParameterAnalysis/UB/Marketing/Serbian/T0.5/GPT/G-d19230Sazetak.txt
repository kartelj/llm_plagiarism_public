U ovoj doktorskoj disertaciji analizirana je podrška operativnom planiranju proizvodnje i upravljanju resursima u malim i srednjim preduzećima. Poseban akcenat je stavljen na aktivnosti raspoređivanja i terminiranja, kao najkompleksnijih planerskih problema na operativnom nivou. Mala i srednja preduzeća (MSP) su dominantna kategorija preduzeća u Srbiji, ali i šire u zemljama Evropske unije (EU-28). MSP su najčešći tip preduzeća i u proizvodnom sektoru Srbije i EU. Proizvodnja na zahtev i želje kupaca, kao i procesna organizacija proizvodnje, su najzastupljeniji oblici proizvodnje u MSP, a Job Shop problem raspoređivanja je integralni deo procesa operativnog, odnosno kratkoročnog planiranja proizvodnje u ovim preduzećima. S obzirom da operativno planiranje direktno prethodi aktivnostima transformacije predmeta rada i stvaranja dodatne vrednosti, poseban fokus je dat na upravljanje proizvodnim resursima u procesu proizvodnje (sirovine, materijali i drugi predmeti rada, mašine, alati i ostala sredstva za rad, ljudski resursi, vreme prema kome se aktivnosti planiranja realizuju, novac tj. kapital, informacije, tržište). Disertacija pruža pregled osnovnih teorijskih pojmova: mala i srednja preduzeća, podrška MSP, proces upravljanja u MSP, planiranje proizvodnje i upravljanje resursima. Pored toga, detaljno je definisan proces operativnog planiranja proizvodnje, sa aspekta aktivnosti koje ga čine. Raspoređivanje i terminiranje u proizvodnji su identifikovani kao neki od najčešćih problema u oblasti operativnog planiranja proizvodnje. Oni uključuju raspoređivanje proizvoda na mašine, odnosno pronalaženje redosleda radnih zadataka ili poslova koji treba da se izvrše na svakoj od više mašina. Takođe obuhvataju i definisanje vremenskih termina za početak i završetak pojedinih proizvodnih aktivnosti. Cilj pravljenja odgovarajućeg rasporeda, tj. redosleda operacija, proizlazi iz ograničenja kapaciteta proizvodnih resursa (radnici, mašine i druga proizvodna oprema). Stoga se u disertaciji detaljno razmatra rešavanje problema raspoređivanja i terminiranja, kako bi se kroz njihovo unapređenje postigao adekvatan proces operativnog planiranja koji je usklađen sa potrebama preduzeća. Za aktivnosti operativnog planiranja proizvodnje predstavljeni su karakteristični problemi (problem raspoređivanja, problem terminiranja, problemi međuoperacionih zaliha i problem određivanja dužine trajanja operativnog perioda), kao i modeli, metode i tehnike koje se koriste u rešavanju ovih problema. S obzirom da pojedini problemi spadaju u NP (engl. Nondeterministic Polynomial) teške probleme operacionih istraživanja (poput Job Shop problema raspoređivanja i terminiranja), pronalaženje najboljeg rešenja, tj. optimalnog rasporeda, predstavlja veoma kompleksan problem, pa je u literaturi posebna pažnja posvećena heurističkom načinu rešavanja ovih problema. Tokom pregleda literature, na osnovu kvantitativne i kvalitativne analize radova, izvršena je selekcija od istraživačkog značaja, kao i spoznaja naučnog dostignuća u istraživanim oblastima. Kritičkim osvrtom na pregledanu literaturu, opravdan je predlog novog istraživačkog poduhvata u disertaciji. Da bi se sagledali praktični aspekti istraživanog problema, polazi se od pretpostavke da proces operativnog planiranja proizvodnje i upravljanja resursima nije na adekvatnom nivou razvijenosti u MSP u Srbiji. Rezultati istraživanja sprovedenog na uzorku od 79 preduzeća ukazuju na skromno poznavanje i primenu savremenih metoda i tehnika operacionog menadžmenta u operativnom planiranju i upravljanju resursima u proizvodnom procesu. Na osnovu toga zaključuje se da je MSP potrebna adekvatna podrška u ovom domenu. U disertaciji je kreiran model podrške operativnom planiranju proizvodnje (OPP) i upravljanju resursima (UR) u MSP koji se sastoji od šest faza: istražiti problem MSP u domenu OPP i UR, definisati cilj podrške, definisati paket podrške, definisati indikatore za praćenje primene podrške, sprovesti podršku i analizirati indikatore uspešnosti sprovedene podrške. U okviru novog istraživačkog poduhvata, u disertaciji je obrađen problem raspoređivanja u proizvodnji malog obima, koji je karakterističan za prekidnu pojedinačnu proizvodnju. Ovaj problem je u literaturi poznat pod nazivom dvoresursno ograničen Job Shop problem (engl. Dual Resource Constrained Flexible Job Shop - DRCFJS). Problem je modeliran u okruženju za numeričke proračune i programskom jeziku MatLab (engl. Matrix Laboratory). Za rešavanje ovog problema korišćena je metaheuristika višekriterijumski genetski algoritam sortiranja nedominiranih rešenja (NSGA-II) sa kriterijumskim funkcijama C i JIT (engl. Just-in-Time) za vrednovanje dobijenih rasporeda. Primena metaheuristike, kojom je značajno unapređeno rešavanje problema DRCFJS su detaljno predstavljeni u disertaciji.