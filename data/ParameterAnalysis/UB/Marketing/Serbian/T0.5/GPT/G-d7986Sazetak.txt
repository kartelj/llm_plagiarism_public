'Ova studija se fokusira na marketinške strategije namenjene izgradnji poverenja kupaca u online sferi. Da bi se shvatile okolnosti koje utiču na ove strategije, pregledani su trenutni koncepti i literatura u domenu online prodaje, poverenja kupaca, sa posebnim naglaskom na faktore koji utiču na poverenje u online okruženju. Kroz istraživanje faktora poverenja, identifikovani su oni faktori čiji uticaj na izgradnju poverenja online kupaca potvrđuje statistička analiza. Na temelju ovih faktora i postojećih teorijskih koncepta, izrađen je okvir za izgradnju poverenja kupaca u online okruženju. Ovaj okvir, pored opštih smernica formulisanih kao marketinške strategije, uključuje i preporuke za primenu ovih strategija u praksi. Disertacija doprinosi u nekoliko ključnih oblasti: (1) izvršena je sistematizacija literature o poverenju generalno, modelima na kojima se zasniva izgradnja poverenja i poverenju u online okruženju; (2) predstavljen je sveobuhvatni pregled trenutne prakse u svetu i našoj zemlji, koji omogućava detaljan uvid u oblast online trgovine; (3) izrađen je konceptualni okvir poverenja, koji poverenje deli na konceptualne jedinice uz njihov detaljni opis. Ovaj konceptualni okvir pruža temeljno razumijevanje pojma online poverenja i služi kao osnova za dalje formulisanje strategija, aktivnosti i instrumenata za izgradnju online poverenja, ali može se koristiti i kao model za analizu sličnih koncepta, kao što su lojalnost ili zadovoljstvo; (4) identifikovani su faktori koji utiču na poverenje kupaca u online okruženju i predstavljeni na sistematičan i logičan način, što čini osnovne smernice za aktivnosti kompanija koje žele da poboljšaju poverenje online kupaca; (5) predstavljen je teorijski okvir za kreiranje strategija u online okruženju, koji predstavlja sveobuhvatan vodič i čija primena je znatno šira u odnosu na predmet disertacije. Ovaj okvir se može primeniti u procesu kreiranja strategija koje se odnose na druge aspekte online trgovine, zatim kod strategija vezanih za online obrazovanje, online bankarstvo i brojne druge koncepte; (6) izrađen je okvir za izgradnju poverenja, koji uključuje strategije i konkretne aktivnosti implementacije, čija primena u praksi obezbeđuje izgradnju poverenja online kupaca, kao i smanjenje percipiranog rizika, povećanje percipirane korisnosti i lakoće korišćenja veb sajta prodavnice.'