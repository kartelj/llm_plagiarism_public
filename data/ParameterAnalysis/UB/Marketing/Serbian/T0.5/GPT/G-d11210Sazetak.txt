'Ova doktorska disertacija ima za cilj razvoj hibridnih modela koji će poboljšati proces donošenja odluka na osnovu više kriterijuma. Postojeći alati za višekriterijumsko odlučivanje su se pokazali kao efikasni i pouzdani u praksi. Ipak, analiza ovih alata je pokazala da njihova glavna slabost leži u nedovoljnoj pažnji koja se posvećuje komparaciji, uslovljenosti i logičkoj zavisnosti između atributa odlučivanja. Zbog toga su u ovom radu predloženi modeli za donošenje odluka na osnovu više kriterijuma koji se zasnivaju na kombinaciji klasičnih i fazi metoda višekriterijumske analize, kao i na primeni interpolativne Bulove algebre. Osnovna pretpostavka disertacije je da se proces donošenja odluka može bolje modelovati kombinacijom interpolativnog Bulovog pristupa, fazi logike i metoda višekriterijumske analize, nego korišćenjem samo jedne metode višekriterijumske analize. Klasične metode višekriterijumske analize su često korišćene u literaturi za rešavanje problema donošenja odluka, ali njihova osnovna mana je nedostatak odgovarajućeg okvira za prikazivanje neizvesnih/nepreciznih atributa. Ovi uslovi su podstakli razvoj teorije fazi skupova, koja omogućava analizu neizvesnih atributa pomoću fazi brojeva. Stoga su u okviru ove doktorske disertacije razvijeni hibridni modeli koji kombinuju klasične i fazi metode višekriterijumske analize, kako bi se prevazišli identifikovani nedostaci i postigli pouzdaniji rezultati. Takođe su predloženi modeli zasnovani na interpolativnoj Bulovoj algebri koji uključuju logičke interakcije atributa. Na ovaj način se proširuju mogućnosti lingvističkih izjava donosilaca odluka i omogućava se realističniji prikaz problema. Predloženi modeli su testirani na primerima rangiranja poslovnih banaka i snabdevača telekomunikacione opreme. Za problem izbora poslovnih banaka predložen je integrisani model koji kombinuje klasičnu i fazi metodu višekriterijumske analize. S druge strane, za problem rangiranja snabdevača predložen je integrisani model koji kombinuje dve fazi metode višekriterijumske analize i hibridni model koji uključuje logičke interakcije između atributa uz upotrebu Bulove algebre i poštovanje svih Bulovih zakona. Rezultati istraživanja su pokazali da se kombinacijom metoda višekriterijumske analize mogu prevazići nedostaci klasičnih metoda i postići bolji rezultati od pojedinačnih višekriterijumskih metoda. Sa druge strane, primena interpolativne Bulove algebre je omogućila modelovanje interakcija i uslovljenosti između atributa, čime je donosiocima odluka olakšano da jasnije predstave stvarni problem donošenja odluka. Glavni doprinos ove doktorske disertacije je unapređenje sistema donošenja odluka, kroz razvoj kombinovanih višekriterijumskih modela, u situacijama kada se atributi odlučivanja ne mogu precizno odrediti i kada između njih postoje određene uslovljenosti i logičke interakcije. Glavna motivacija za izradu ovog rada je njegova praktična primena u realnim poslovnim sistemima.'