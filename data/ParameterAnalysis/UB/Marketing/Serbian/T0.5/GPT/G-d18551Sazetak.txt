Napredak u oblasti savremenih informaciono-komunikacionih tehnologija otvorio je nove mogućnosti za unapređenje procesa učenja i podučavanja kroz primenu novih metoda i alata za poboljšanje kvaliteta e-obrazovanja. Dodatno, inteligentna obrazovna sredstva i internet povezani uređaji omogućili su promene u pristupima učenju i podučavanju, kako u tradicionalnim obrazovnim okruženjima, tako i u virtuelnim zajednicama. Ipak, različiti novi koncepti kolektivne inteligencije i kolaborativnog učenja još uvek nisu jasno definisani u kontekstu e-obrazovanja i inteligentnih obrazovnih sredstava. Jedan od tih koncepta je i crowdsourcing, koji koristi znanje i veštine mrežne grupe ljudi za izvršavanje zadatka. Crowdsourcing se pokazao kao efikasna inovacija u oblasti učenja i podučavanja, naučnoistraživačkog rada i rešavanja različitih problema u obrazovanju. Osnovna hipoteza koja je razvijena i potvrđena u doktorskoj disertaciji je da se kroz primenu modela crowdsourcing-a u inteligentnim obrazovnim sredstvima unapređuju performanse i kvalitet obrazovanja, povećava motivacija studenata i poboljšavaju konačni rezultati obrazovnog procesa. U eksperimentalnom delu disertacije sprovedena su tri istraživačka projekta na dve visokoškolske institucije, s ciljem validacije predloženih modela crowdsourcing-a u različitim obrazovnim okruženjima. Rezultati evaluacije su potvrdili veliki potencijal predloženih modela i pokazali visoku spremnost studenata za saradnju, kompetentnost za rešavanje postavljenih zadataka, stvaranje kvalitetnih rešenja i visok nivo samostalne organizacije.