Tema doktorske disertacije je razvijanje modela za upravljanje odnosima sa klijentima (CRM) u okviru elektronskog poslovanja pametnih biblioteka. Ključni problem koji se obrađuje u radu je istraživanje mogućnosti za integraciju CRM sistema u integrisani bibliotečki sistem (ILS) kao način za poboljšanje komunikacije između biblioteke i korisnika bibliotečkih usluga, kao i poslovnih partnera. U svrhu implementacije CRM modela prilagođenog bibliotekama u razvoju, predstavljen je CRM model zasnovan na open-source aplikacijama. Model se sastoji od integrisanog bibliotečkog sistema, CRM sistema, pametnih tehnologija, mobilnih tehnologija i društveno-medijskih servisa. Rad prikazuje rezultate prethodnih istraživanja i detaljno analizira upravljanje odnosima sa klijentima u bibliotekama. U središnjem delu disertacije prezentovan je model CRM-a i proces njegove integracije sa ILS-om. Razvijeni model uključuje infrastrukturu i arhitekturu CRM sistema u elektronskom poslovanju pametnih biblioteka. U eksperimentalnom delu disertacije sprovedeno je istraživanje sa ciljem da se ispita primena CRM koncepta i pametnih tehnologija u bibliotekama, kao i spremnost bibliotekara da prihvate upotrebu ovih tehnologija radi poboljšanja odnosa sa korisnicima. Na osnovu razvijenog modela, implementiran je CRM sistem u pametnim bibliotekama zasnovan na integraciji CRM-a sa ILS-om. Dobijeni rezultati su potvrdili osnovnu hipotezu da integracija CRM sistema u elektronskom poslovanju pametnih biblioteka unapređuje performanse bibliotečkog poslovanja, usklađuje bibliotečke aktivnosti i poboljšava komunikaciju sa korisnicima bibliotečkih usluga.