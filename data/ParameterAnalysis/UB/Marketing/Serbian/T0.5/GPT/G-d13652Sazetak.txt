U doktorskom radu pod nazivom "Model upravljanja brendom u cilju uspostavljanja dugotrajnih veza sa potrošačima" predstavljeni su značajni modeli kojima kompanije efikasno upravljaju svojim brendovima i grupom kupaca, kao i mogućnost spajanja brend menadžmenta i upravljanja dugotrajnim vezama sa potrošačima. Na samom početku rada je dat pregled sadržaja po delovima disertacije. U drugom delu je objašnjen koncept i istorija brenda, sa posebnim naglaskom na arhitekturu brenda i znanje o brendu. Osim toga, tema ovog dela je proces brend menadžmenta sa specijalnim fokusom na model rezonance brenda, uz tumačenje koncepta vrednosti brenda, dodate vrednosti i finansijske vrednosti brenda. Marketing odnosa je tema trećeg dela, gde je pored definisanja relacionog marketinga obuhvaćen i koncept CRM baze podataka, Pejnov model upravljanja vezama sa kupcima. U trećem delu su obrađeni modeli upravljanja vezama sa kupcima, segmentacija, podsegmentacija i kategorizacija u CRM-u. U četvrtom delu biće reči o upravljanju vezama između kompanije i potrošača i o modelima pomenutih veza. U petom delu je razvijen specifičan model upravljanja brendom u cilju uspostavljanja dugotrajnih veza sa potrošačima sa posebnim naglaskom na model brendiranja zasnovan na perspektivi potrošača i model odnosa brenda i potrošača Suzan Furnije. U ovom delu se posebno obrađuju koncepti kao što su lojalnost i zadovoljstvo potrošača. U poslednjem delu su definisane tačke integracije modela menadžmenta brendom i upravljanja dugotrajnim vezama sa potrošačima, sa detaljnom analizom i poređenjem oba koncepta, sa posebnim fokusom na proces segmentacije i kategorizacije kupaca, koji uvode novi termin "relaciono brendiranje". Na kraju dela je predstavljen integrisani model. U ovom delu su predstavljeni rezultati istraživanja kao i testiranje hipoteza, uz finalna razmatranja sa naučnim doprinosom disertacije i implikacije za menadžere. Takođe, biće prikazani mogući dalji pravci istraživanja. Pregled korišćene literature i prilozi disertacije dati su na kraju rada.