Upravljanje finansijskim rizicima omogućava finansijskim institucijama da efikasnije i sigurnije posluju, sa većim profitom, kako na domaćem, tako i na globalnom tržištu. Rad se fokusira na ulogu, značaj i posledice modernih aktivnosti u upravljanju finansijskim rizicima, posebno se osvrćući na modele finansijskih rizika. Kao finansijski posrednici, finansijske institucije (sa i bez depozita) pružaju usluge i suočavaju se sa različitim rizicima, poput kreditnog rizika, rizika kamatne stope i nesolventnosti, rizika likvidnosti, tržišnog rizika, operativnog i tehnološkog rizika itd. Akumulacija ovih rizika može dovesti do efekta širenja zaraznih talasa, horizontalno i vertikalno, što može dovesti finansijsku instituciju (banku) do zone ekstremnih gubitaka, čak i do bankrotstva. Većina finansijskih rizika su heterogeni i kompleksni, i mogu generisati neproporcionalno velike gubitke, jer su međusobno povezani, čime se stalno multiplikuju njihovi efekti. Korišćenjem strategija upravljanja rizicima i informaciono-komunikacionih tehnologija, finansijske institucije moraju identifikovati sve oblike neizvesnosti (rizike), meriti ih, korigovati (ako je potrebno) i kontrolisati njihovu visinu pomoću novih metoda, finansijskih derivata (forwarda, fjučersa, opcija, svopova), sekjuritizacije i drugih instrumenata. Na ovaj način, finansijske institucije (banke) su u mogućnosti da se upuste u poslove koji će im doneti prihvatljiv prinos u odnosu na rizik, i time obezbediti poslovni ambijent za stvaranje i povećanje vrednosti za svoje vlasnike (stejkholdere). Promene u ovom smislu su naročito podstaknute izmenama regulative finansijskih institucija, posebno bankarske delatnosti (Bazel-II i Bazel III), gde je visina kapitala povezana sa visinom anticipiranog kreditnog rizika, ali i ostalih rizika, poput tržišnog i operativnog, odnosno rizika likvidnosti.