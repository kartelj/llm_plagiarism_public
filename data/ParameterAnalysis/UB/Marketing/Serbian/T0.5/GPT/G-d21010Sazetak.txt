Otvorene značke predstavljaju perspektivnu edukativnu tehnologiju za priznavanje dostignuća, veština, kvaliteta ili interesa pojedinaca ili grupa. U poslednje vreme, razvijeno je više softverskih sistema zasnovanih na Infrastrukturi Otvorenih Značaka (engl. Open Badges Infrastructure - OBI) koji podržavaju razne oblike učenja/nastave i izdavanja značaka. No, njihova upotrebljivost u specifičnim edukativnim okruženjima može se znatno razlikovati. To donosi velike izazove za nastavnike prilikom izbora ovakvog sistema za određenu edukativnu primenu. Cilj ovog istraživanja je da predstavi potencijalne metrike upotrebljivosti - opšte i tehnološki-specifične za sisteme zasnovane na OBI specifikaciji, koje se mogu efikasno koristiti prilikom izbora ove edukativne tehnologije. Glavni rezultat istraživanja je metodološki okvir koji je uključio standardne opšte metrike upotrebljivosti (npr., ocena opažene upotrebljivosti na osnovu Skale Upotrebljivosti Sistema) i određene tehnološki-specifične metrike upotrebljivosti koje su razvijene u okviru istraživanja (npr., ocena lakoće deljenja značaka, ocena zadovoljstva podrškom za kreiranje značaka, itd.). Predloženi pristup je testiran u empirijskoj studiji zasnovanoj na kombinovanom metodu istraživanja. Rezultati studije su potvrdili efikasnost pristupa u datom kontekstu. Utvrđeno je da su predložene kategorije metrika komplementarne i da su metrike uspešno diferencirale evaluirane sisteme. Pored toga, rezultati kvalitativne evaluacije su otkrili glavne probleme upotrebljivosti evaluiranih sistema. Ovaj pristup se može primeniti u različitim edukativnim okruženjima s obzirom da su predložene metrike relativno jednostavne za prikupljanje i tumačenje.