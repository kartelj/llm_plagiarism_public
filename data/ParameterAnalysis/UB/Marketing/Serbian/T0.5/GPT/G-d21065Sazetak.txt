Ova doktorska disertacija se bavi razvojem metodološkog pristupa za poboljšanje Analize obuhvatanja podataka (Data Envelopment Analysis - DEA) primenom Ivanovićevog odstojanja (I-odstojanje) sa reuzorkovanjem, sa namerom da se kreiraju granice za virtualne težine u GAR DEA modelu (Global Assurance Region - GAR). Disertacija se fokusira na pitanja merenja efikasnosti kompleksnih sistema, pruža pregled najčešće korišćenih metoda za procenu efikasnosti i ističe njihove prednosti i nedostatke. Podržava se koncept ograničenja težina u DEA metodi. DEA je najčešće primenjivana metoda za ocenjivanje relativne efikasnosti složenih entiteta koji koriste različite ulaze da bi proizveli različite izlaze. Slobodan izbor težina često rezultira time da veliki broj entiteta biva ocenjen kao efikasan, što smanjuje diskriminacionu moć metode. Takođe, neki entiteti će biti ocenjeni samo na osnovu malog broja svojih pokazatelja, dok će ostali biti zanemareni. Novi model rešava problem koji se javlja u klasičnim modelima za ograničenje težina, gde se granice za težine određuju na osnovu subjektivne procene stručnjaka. Kroz primenu I-odstojanja, dobija se procena značajnosti, vođena podacima, za svaki od pokazatelja koji učestvuje u proceni relativne efikasnosti. Predloženi model je pokazao doslednost i primenljivost na profitnim i neprofitnim sistemima, što je potvrđeno objavljivanjem naučnih radova u kojima se koristi novi model za procenu efikasnosti zdravstvenih i bankarskih sistema. Takođe, pokazano je da se model može uspešno primeniti i u dvoetapnoj DEA analizi, odnosno u situacijama kada postoje pokazatelji koji nisu pod direktnom kontrolom entiteta.