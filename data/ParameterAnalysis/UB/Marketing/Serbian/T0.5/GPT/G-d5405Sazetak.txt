Mnogo istraživanja sprovedenih u poslednje dve decenije ukazuje da, iako se koriste različiti modeli za osiguranje, upravljanje ili menadžment kvalitetom u zdravstvenim institucijama, još uvek postoje nesuglasice i greške. Ovo sprečava postizanje željenog nivoa kvaliteta ovih organizacija i usluga koje pružaju. Modeli za menadžment kvalitetom, upravljanje kvalitetom ili osiguranje kvaliteta koji su razvijeni i primenjeni se međusobno razlikuju, iako su često zasnovani na istim smernicama, standardima, propisima ili konceptima, što rezultira različitim rezultatima u primeni. Razlozi za ove razlike u strukturi modela, kao i razlike u rezultatima njihove primene, mogu se naći u procesu prevođenja smernica u konkretni model za primenu u zdravstvenoj organizaciji, gde se često zanemaruju procesi koji nisu klinički, ali su ipak važni za kvalitet zdravstvene organizacije i usluga koje pruža. Informacije o kvalitetu različitih lekara ili zdravstvenih organizacija, kao i o rezultatima različitih metoda lečenja ili dijagnostike, koje su potrebne pacijentima da bi mogli samostalno da biraju određenu zdravstvenu organizaciju, lekara ili način lečenja i dijagnostike, često su nedostupne, nedovoljne ili nisu predstavljene na način koji omogućava pacijentima da donesu optimalnu odluku. Izveštavanje o kvalitetu zdravstvenih organizacija je uglavnom dizajnirano za potrebe države, finansijera ili sponzora koji treba da procene efekte svojih ulaganja ili da odluče koju će zdravstvenu organizaciju finansijski podržati, a ne da bi pacijenti bili informisani o kvalitetu zdravstvene organizacije ili njenih usluga i da bi mogli samostalno da biraju na osnovu informacija o njenom kvalitetu. Zbog toga zdravstvene organizacije višeg kvaliteta ne mogu očekivati da će biti nagrađene kroz češći izbor pacijenata za njihove usluge, a pacijenti, s druge strane, ne mogu na jednostavan, ali na činjenicama zasnovan način, da izaberu određenu zdravstvenu organizaciju, lekara ili metod lečenja. Sve ovo ukazuje na postojanje dve osnovne grupe problema u postizanju kvaliteta u zdravstvenim organizacijama i u sticanju prednosti na osnovu ostvarenog kvaliteta. Prva grupa problema nastaje iz transformacije opštih standarda, smernica i propisa u konkretan model za određenu zdravstvenu organizaciju koji uglavnom ne obuhvata nekliničke procese. Druga grupa problema nastaje u procesu izveštavanja o ostvarenom nivou kvaliteta gde prekomerne količine podataka o parametrima kvaliteta, s jedne strane, otežavaju pacijentima da donose odluke o izboru zdravstvene organizacije na jednostavan način, dok s druge strane različitost vrsta ovih podataka plasiranih zajedno čine poređenje među zdravstvenim organizacijama komplikovanim. Proučavanjem zdravstvene organizacije kao poslovnog sistema kroz Model anatomske strukture razvijen na Fakultetu organizacionih nauka omogućava se identifikacija svih elemenata koji direktno ili indirektno utiču na kvalitet zdravstvenih usluga i čine strukturu same zdravstvene organizacije. Na osnovu Modela Anatomske strukture razvijen je Model za podizanje nivoa kvaliteta zdravstvenog poslovnog sistema koji povezuje postojeće smernice, standarde, propise ili koncepte i konkretan model za osiguranje, upravljanje ili menadžment kvalitetom zdravstvene organizacije. Model za podizanje nivoa kvaliteta zdravstvenog poslovnog sistema sadrži grafički, verbalni i matematički deo koji omogućava izračunavanje nivoa kvaliteta svakog sastavnog elementa zdravstvenog poslovnog sistema, čime se omogućava poređenje kvaliteta onih zdravstvenih poslovnih sistema koji primenjuju ovaj model i pripadaju istom nivou zdravstvene zaštite, ili njihovih sastavnih elemenata iste vrste. Model je primenjen u dva zdravstvena poslovna sistema primarnog nivoa zdravstvene zaštite, a rezultati primene su pokazali da se implementacijom modela podiže nivo kvaliteta zdravstvenog poslovnog sistema.