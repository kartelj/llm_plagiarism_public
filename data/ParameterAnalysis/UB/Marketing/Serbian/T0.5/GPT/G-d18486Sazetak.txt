Doktorski rad pod nazivom "Planiranje marketing komunikacionih strategija u institucijama kulture i obrazovanja za decu" obuhvata sistematski pregled teorijskih znanja, koja su rezultat prethodnih istraživanja ove tematike u oblasti kulture i obrazovnih institucija za decu, kao i praktična saznanja stečena tokom dugogodišnjeg rada u dečijoj kulturnoj instituciji Gradske uprave Beograda, i učestvovanja u brojnim projektima za decu i mlade. S obzirom na to da ne postoji literatura koja u potpunosti obrađuje ovu problematiku, cilj ovog istraživanja je da se kulturno-obrazovne institucije za decu tretiraju na isti način kao i druge kulturne institucije namenjene starijoj populaciji. Problematika koja se obrađuje u disertaciji je nedostatak svesti o tržišnom pristupu u kulturnim institucijama za decu, što direktno ugrožava njihov opstanak i budući razvoj. Za potrebe istraživanja, korišćeni su intervjui, fokus grupe, upitnici i studije slučaja, kako bi se analizirale državne i privatne institucije i organizacije za decu i mlade u Srbiji i regionu, uz upoređivanje sa sličnim institucijama izvan regiona. Analizom problema primene marketing komunikacionih strategija i odnosa sa javnošću, utvrđeno je koliko institucije za decu planiraju i sprovode marketing komunikacione strategije. Rad takođe prikazuje i pozitivne primere iz prakse, radi sveobuhvatnog poređenja. Takođe su analizirane specifičnosti marketing komunikacije u oblasti kulture i obrazovanja, kao i korelacija između neprofitnog marketinga i odnosa sa javnošću, koja je neophodna u neprofitnoj kulturno-obrazovnoj delatnosti. Da bi kulturno-obrazovna institucija za decu stekla konkurentske prednosti, mora zadržati postojeće korisnike, privući potencijalnu publiku, ali i probuditi interesovanje kod takozvane nepostojeće publike. Jedan od prepreka u razvoju poslovanja ovih institucija je nedostatak dovoljnog broja publike. Kroz primenu integrisanih komunikacija marketinga i odnosa sa javnošću, kulturno-obrazovne institucije za decu mogu, u saradnji sa školama, stvoriti potrebu za kulturom kod dece, razviti kulturne navike i doprineti zdravijem odrastanju. Teorijsko i empirijsko istraživanje potvrdilo je osnovnu hipotezu da je za uspešno pozicioniranje kulturno-obrazovne institucije za decu neophodno kontinuirano sprovoditi marketing komunikacione strategije. Utvrđeno je da je marketing neophodan i u oblasti kulture, odnosno u kulturi i obrazovanju, u najširem smislu. Iako postoji značajna razlika između profitnog i neprofitnog sektora, osnovni koncepti marketinga mogu se primeniti na oba sektora, a to su pružanje usluge/proizvoda koju korisnik/potrošač traži i uzajamno korisna razmena.