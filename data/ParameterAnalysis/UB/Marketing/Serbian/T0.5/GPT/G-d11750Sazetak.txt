Svrha ove doktorske teze je da prikaže i pojasni kako se kroz grupno donošenje odluka može poboljšati sistem poslovne inteligencije. Pojam inteligencija u kontekstu poslovne inteligencije, prvobitno označava izveštavanje ili obaveštavanje koje je usmereno na podršku poslovnom odlučivanju. Ova vrsta inteligencije podstiče prilagođavanje novim situacijama i brzo i precizno rešavanje problema, ali se razlikuje od uobičajenog, psihološkog tumačenja termina inteligencija, jer se ne odnosi na individualnu sposobnost, već na tehnološko rešenje koje koristi preduzeće. Poslovna inteligencija nije ni proizvod, ni sistem. Ona je arhitektura i skup integriranih operativnih aplikacija i aplikacija za podršku odlučivanju. Predstavlja iskorišćavanje svih potencijala podataka, a time i informacija i znanja unutar preduzeća kako bi se donosile bolje i ispravne poslovne odluke i prema tome, identifikovale nove poslovne prilike. Podrška donosiocu odluka je veoma važna aktivnost za uspešno upravljanje bilo koje kompanije. Međutim, kako poslovni sistemi postaju sve kompleksniji i odgovornost za donete odluke raste, postoji potreba za uvažavanjem različitih ideja i mišljenja članova tima, odnosno prikupljenog znanja, sve u cilju donošenja odluka u grupi. Matematički je dokazano da je ukupno znanje članova tima uvek veće od znanja bilo kog pojedinačnog člana tima. Jedini uslov je da postoji komunikacija i deljenje resursa među članovima tima. S druge strane, postoji očigledna potreba za unapređenjem kvaliteta odluka donetih u grupi. To je stalna tema interesovanja istraživača sa velikim praktičnim i teoretskim značajem. Stoga će se posebno obraditi problemi akvizicije, skladištenja i distribucije znanja. Znanje će biti prisutno kroz sva poglavlja disertacije i predstavljaće povezujući element rukopisa.