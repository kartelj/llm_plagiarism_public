'Upravljanje lancem snabdevanja podrazumeva planiranje svih povezanih aktivnosti snabdevanja, uz koordinaciju i saradnju sa partnerima u lancu. Efekat biča se javlja usled nedostatka koordinacije. Postoje operacioni i bihejvioralni uzroci efekta biča u lancima snabdevanja. Veći broj autora se fokusira na operacione uzroke, dok se bihejvioralni uzroci pominju kao bitni, ali su manje istraženi. Bihejvioralni uzroci uključuju i lične karakteristike. Iako literatura naglašava važnost saradnje učesnika u lancima snabdevanja radi smanjenja efekta biča, još uvek nije istražen uticaj kooperativnosti kao lične osobine. U ovoj disertaciji je ispitan uticaj kooperativnosti učesnika u lancu snabdevanja na troškove lanca, kroz prilagođenu pivsku igru i prikazano je kako formirati lanac snabdevanja sa kooperativnim učesnicima. Kooperativnost učesnika je proverena kroz upitnik orijentacije socijalne vrednosti (Social Value Orientation - SVO). Potvrđena je osnovna hipoteza disertacije da povećanje kooperativnosti učesnika u lancu snabdevanja može unaprediti funkcionisanje lanca i rešiti složene probleme koordinacije. Za analizu bihejvioralnog fenomena u lancu snabdevanja i proučavanje komunikacije i interakcija među učesnicima u lancu snabdevanja korišćena je transakciona analiza i prikazano je kako unaprediti kooperativnost učesnika u već formiranom lancu snabdevanja. Na kraju su ponašanja kooperativnih učesnika koja su pokazala dobre rezultate definisana kao pravila ponašanja u lancu snabdevanja i uključena su u simulaciju kroz Petrijeve mreže. Ovim je potvrđeno da Petrijeve mreže omogućavaju uključivanje različitih faktora koji utiču na lance snabdevanja, uključujući i lične karakteristike, pa simulacija kroz Petrijeve mreže može zameniti stvarni eksperiment.'