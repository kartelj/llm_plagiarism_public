Rad ima za cilj prvo da se utvrdi situacija u vezi sa troškovima kvaliteta u praksi, kao i da se prepozna potreba za kreiranjem modela troškova kvaliteta sa procesno-sistemskim pristupom. Istraživanje je obuhvatilo 186 različitih organizacionih sistema. Samo oni organizacioni sistemi koji su bili upućeni u terminologiju i osnovnu ideju troškova kvaliteta su odabrani za ovo istraživanje. Izbor takvih organizacionih sistema je napravljen na osnovu tri indikatora njihove upućenosti u oblast troškova kvaliteta. Rezultati ukazuju na visoku svest o važnosti troškova kvaliteta i na trend porasta broja organizacionih sistema koji počinju da primenjuju upravljanje troškovima kvaliteta. Identifikovani su faktori koji utiču na sisteme upravljanja troškovima kvaliteta i analizirane su veze između varijabli koje opisuju ove sisteme. Takođe, izdvojeni su zahtevi standarda ISO 9001:2015 koji su, u odnosu na stav organizacija o uticaju njihovog ispunjenja na adekvatnost upravljanja troškovima kvaliteta, u statistički značajnoj vezi sa varijablama koje opisuju sisteme upravljanja troškovima kvaliteta. S obzirom da su rezultati istraživanja pokazali potrebu za kreiranjem modela troškova kvaliteta sa procesno-sistemskim pristupom, u radu je korišćen PAF model na nivou procesa, sa daljim ciljem izrade modela troškova kvaliteta, gde se elementi troškova kvaliteta posmatraju u odnosu na rezultate procesa i gde se primenjuje princip da jedan proces utiče na kvalitet drugih procesa preko svojih rezultata. U modelu se troškovi kvaliteta utvrđuju u dva trenutka: trenutnom (pre primene mera) i očekivanom (nakon primene mera). Potrebne upravljačke, odnosno mere poboljšanja se sprovode na osnovu analize uzroka nesklada i prema pretpostavkama PAF modela da preventivni i troškovi procene smanjuju troškove nesklada kao i ukupne troškove kvaliteta. U modelu se razlika između ukupnih troškova kvaliteta u dva posmatrana trenutka posmatra kao najveće moguće smanjenje ukupnih troškova kvaliteta za posmatrani proces. Ta vrednost je uzeta kao kriterijum za rangiranje procesa prema njihovom prioritetu za preduzimanje definisanih upravljačkih, odnosno mera poboljšanja, uzimajući u obzir pretpostavku PAF modela da veći troškovi ukazuju na lošiji kvalitet i samim tim veći prioritet za sprovođenje takvih mera.