'Ova doktorska disertacija se fokusira na istraživanje mogućnosti poboljšanja operativnih performansi nerepetitivnih proizvodnih sistema – posebno u pogledu protočnog vremena i pouzdanosti isporuke – kroz primenu lin pristupa. Iako su primere poboljšanja operativnih performansi kroz lin pristup većinom obezbedili repetitivni proizvodni sistemi, gde je ovaj pristup i nastao, savremena istraživanja pokazuju interesovanje za njegovu primenu i u nerepetitivnim proizvodnim sistemima. Međutim, takvih primera je manje, delom zbog toga što znanje o primeni lin pristupa u nerepetitivnim proizvodnim sistemima nije dovoljno sistematizovano i strukturirano, niti postoji ujednačeni okvir za njegovu implementaciju koji bi uzimao u obzir specifičnosti takvog okruženja. Ova disertacija ima za cilj da unapredi znanje u oblasti lin proizvodnje i testira efekte primene lin pristupa u nerepetitivnim proizvodnim sistemima kroz dizajniranje novog, originalnog modela implementacije lin pristupa u takvom okruženju, na osnovu analize prethodnih iskustava, i njegovu eksperimentalnu proveru u kompaniji koja pripada grupi nerepetitivnih proizvođača. Analiza i sistematizacija postojećih istraživanja o primeni lin pristupa u nerepetitivnim proizvodnim sistemima pokazuje da postoji interesovanje za ovu temu u nauci i stručnoj literaturi, ali i da postoje problemi u njegovoj primeni koji proizilaze iz specifičnosti nerepetitivnih proizvodnih sistema, što onemogućava doslovno kopiranje prakse primene lin pristupa iz repetitivnih u nerepetitivne proizvodne sisteme. U cilju analize mogućnosti primene lin pristupa u nerepetitivnim proizvodnim sistemima, u disertaciji je izvršeno istraživanje literature o razvoju lin pristupa, karakteristikama nerepetitivnih proizvodnih sistema, implikacijama koje te karakteristike mogu imati na primenu lin pristupa, kao i mogućnostima rešavanja problema u nerepetitivnim proizvodnim sistemima kroz lin pristup. Lin pristup je nastao u Tojoti, u okviru repetitivnog proizvodnog sistema. Postoje značajne razlike između karakteristika repetitivnih i nerepetitivnih proizvodnih sistema, koje su posledica razlika u potrebama koje ovi sistemi zadovoljavaju, kao i u ciljevima koje postavljaju i zadacima koje izvršavaju na putu ka ispunjenju tih ciljeva. Te razlike mogu imati značajne implikacije na primenu lin pristupa u nerepetitivnim proizvodnim sistemima. Primena lin pristupa je uglavnom prilagođena karakteristikama repetitivnih proizvodnih sistema, i praksa primene lin pristupa iz repetitivnih proizvodnih sistema ne može se jednostavno preneti u nerepetitivne proizvodne sisteme, pa je neophodno razviti pristup koji je prilagođen specifičnostima određenog proizvodnog okruženja. Na osnovu analize mogućnosti primene lin pristupa u nerepetitivnim proizvodnim sistemima, razvijen je originalni model implementacije lin pristupa za poboljšanje operativnih performansi nerepetitivnih proizvodnih sistema. Razvoj modela se odvijao u dva pravca. Prvi pravac obuhvata razvoj konceptualnog okvira za implementaciju lin pristupa u nerepetitivnim proizvodnim sistemima, sa ciljem da pruži novu interpretaciju principa lin pristupa u svetlu karakteristika nerepetitivnih proizvodnih sistema, i da analizira mogućnosti korišćenja prilagođenih principa lin pristupa u svrhu aktivnog oblikovanja proizvodnog okruženja. Drugi pravac proizilazi iz prvog, i predstavlja formalizaciju originalnog modela implementacije lin pristupa u nerepetitivnim proizvodnim sistemima. Sam model implementacije lin pristupa u nerepetitivnim proizvodnim sistemima operacionalizuje principe lin pristupa u specifičnom okruženju, i sugeriše niz koraka primene prilagođenih principa lin pristupa u cilju poboljšanja operativnih performansi nerepetitivnih proizvodnih sistema. Da bi se proverila mogućnost poboljšanja protočnog vremena i pouzdanosti isporuke u nerepetitivnim proizvodnim sistemima kroz primenu lin pristupa, razvijeni model implementacije je primenjen u kompaniji koja pripada grupi nerepetitivnih proizvođača. Mogućnost primene modela i postizanje rezultata je prvo proverena kroz simulaciju, gde su rezultati pokazali da primena modela može poboljšati protočno vreme i pouzdanost isporuke. Nakon toga je usledilo empirijsko istraživanje, gde je model primenjen. Rezultati empirijskog istraživanja pokazuju da se operativne performanse nerepetitivnih proizvodnih sistema, posebno protočno vreme i pouzdanost isporuke, mogu poboljšati kroz primenu lin pristupa. Doprinos ove doktorske disertacije se ogleda u nekoliko ključnih rezultata: (1) razvijen je originalni model implementacije lin pristupa koji je prilagođen karakteristikama nerepetitivnih proizvodnih sistema; (2) kroz simulaciju i empirijsko istraživanje su proverene mogućnosti primene modela implementacije lin pristupa u nerepetitivnim proizvodnim sistemima za poboljšanje operativnih performansi; (3) izvršena je ocena predloženog modela na osnovu evaluacije rezultata provere; (4) dat je pregled postojećeg stanja u izučavanju lin pristupa, sa posebnim osvrtom na primenu lin pristupa u nerepetitivnim proizvodnim sistemima; (5) dat je kritički osvrt na dosadašnje rezultate istraživanja u ovoj oblasti; (6) date su preporuke za dalja istraživanja u ovoj oblasti.'