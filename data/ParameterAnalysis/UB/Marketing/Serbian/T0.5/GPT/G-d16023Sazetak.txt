'Informacione tehnologije (IT) su ključni elementi razvoja modernog društva i poslovnog sveta. One utiču na promene u poslovnim sistemima i načinima funkcionisanja organizacija. Ekspanzija upotrebe veština, metoda i tehnika u upravljanju projektima pomogla je organizacijama da unaprede svoje sisteme upravljanja kako bi ostvarile konkurentske prednosti na tržištu. Upravljanje IT projektima u organizacijama podrazumeva proces usklađivanja IT i poslovne strategije, sa ciljem zadovoljavanja potreba internih i eksternih stejkholdera. Nivo sofisticiranosti i upotrebe IT tehnologija zavisi od organizacionih kapaciteta i pristupa koji se koriste prilikom implementacije poslovne strategije. Razvijanje uspešne IT strategije uključuje okvir koji omogućava efikasnu i efektivnu upotrebu tehnologija. Prema tome, upotreba sistema za procenu kompetencija i kapaciteta omogućava organizacijama da postave solidne osnove za generisanje vrednosti kroz upotrebu informacionih tehnologija. Modeli zrelosti su savremeni alati za procenu organizacionih kompetencija i kapaciteta u upravljanju projektima. Dosadašnja istraživanja, kao i različita mišljenja stručne i akademske zajednice, pokazuju dva pravca analize zrelosti organizacija. Korišćenjem opštih modela za procenu zrelosti, koji su primenljivi na različite kategorije projekata, zanemaruju se specifične kompetencije u određenoj industrijskoj grani. Takođe, modeli zrelosti koji su implementirani u IT industriji, ne uključuju analizu projektnih i organizacionih kompetencija i kapaciteta. Cilj disertacije je kreiranje integrisanog modela za procenu zrelosti organizacija, koji će obuhvatiti oba sistema evaluacije. Za kreiranje integrisanog modela za procenu zrelosti organizacija u upravljanju IT projektima, korišćeni su primarni podaci dobijeni empirijskim istraživanjem, kvalitativnog i kvantitativnog karaktera. Istraživanje je obuhvatilo organizacije koje u svojoj poslovnoj strategiji imaju definisanu IT komponentu. Istraživački proces je obuhvatio analizu od 360 stepeni, koja uključuje procenu organizacije iz različitih perspektiva: IT stručnjaka, projektnih menadžera, direktora kompanija, naručilaca projekata i krajnjih korisnika. Ova vrsta istraživanja je prvi put sprovedena u Republici Srbiji, dok na međunarodnom nivou postoje parcijalni rezultati za opšte ili specifične aspekte evaluacije. Rezultati istraživanja potvrđuju glavnu hipotezu, da je moguće kreirati model baziran na oceni kompetencija, procesa, dokumentacije, sistema upravljanja i metrika za upravljanje IT projektima. Ove komponente utiču na isporučenu vrednost, upravljanje znanjem, performanse projekta i organizacioni sistem za upravljanje projektima. Na osnovu predloženog modela kreirane su referentne mere za šest nivoa zrelosti, koje omogućavaju poređenje organizacija u upravljanju IT projektima u Srbiji u skladu sa najboljim praksama. Takođe, predloženi model se može primenjivati i modularno, u zavisnosti od potreba organizacije i zahteva tržišta. Integrisani model za procenu zrelosti organizacija u upravljanju IT projektima, koji je predložen u disertaciji, može biti koristan akademskoj i stručnoj zajednici, u cilju unapređenja i proširenja teoretskih pristupa i okvira u oceni zrelosti, evaluaciji organizacionih kompetencija i kapaciteta u upravljanju IT projektima, i definisanju strateških pravaca razvoja organizacije.'