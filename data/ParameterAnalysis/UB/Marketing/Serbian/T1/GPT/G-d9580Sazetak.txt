Proučavanjem literature i prethodnih istraživanja utvrđeno je da tek manji broj organizacija uspeva sistemski da prepozna i prenese znanje iz jednog projekta na drugi, a takođe su i performanse pojedinih projekata direktno povezane sa određenim elementima znanja. Nadalje, utvrđeno je da se sticanje znanja odvija kroz procese učenja u kontekstu projekta i kroz učenje iz drugih projekata, te da bi upravljanje projektima trebalo da bude integrisano sa ostalim procesima upravljanja. Glavni razlozi neefikasne primene znanja u projektnom okruženju su preterana orijentisanost prema zadacima umesto prema učenju, kao i nedovoljno dobra analiza uspešnosti projekta i evidencije postignutih rezultata. Osnovu ove doktorske disertacije predstavlja istraživanje uspešnosti projekata i analiza uticaja rezultata na upravljanje znanjem u projektnom okruženju, s obzirom na nedostatak naučnih studija na ovu temu. Disertacija obuhvata pregled teorijskih osnova koncepta analize uspešnosti projekata i sprovedeno empirijsko istraživanje u cilju formiranja integrisanog koncepta merenja i analize uspeha projekata. Empirijsko istraživanje sprovedeno je u Srbiji, a odnosi se na organizacije koje realizuju projekte. Istraživanje je pokazalo postojanje bitne veze između načina prenošenja znanja sa prethodnih projekata i definisanja uspeha projekta, načina merenja uspeha projekta i na koji se evidentiraju rezultati merenja uspeha projekta. Rezultati istraživanja su potvrdili glavnu hipotezu koja predlaže da sistemski uređena analiza uspešnosti projekata doprinosi efikasnijem upravljanju znanjem. Na osnovu rezultata istraživanja predložen je sistemi pristup analizi uspešnosti projekata, baziran na postojanju veze između navedenih elemenata i potrebe za formalizacijom. Koncept je apliciran na projektu u segmentu informacionih sistema i tehnologija, pri čemu su istaknute prednosti i ograničenja primene koncepta na primeru iz prakse.