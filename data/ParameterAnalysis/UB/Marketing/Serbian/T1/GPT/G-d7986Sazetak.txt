'Ovo istraživanje se fokusira na marketinške strategije čiji je glavni cilj sticanje poverenja kupaca u onlajn sferi. Da bi se došlo do razumevanja kako različite okolnosti utiču na te strategije, urađena je analiza postojećih koncepta i literature u sferi onlajn trgovine i poverenja kupaca, sa specijalnim akcentom na faktore koji utiču na sticanje poverenja u onlajn okruženju. Istraživanje faktora poverenja je izdvojilo one faktore na koje statistička analiza ukazuje kao uticajne na izgradnju poverenja onlajn kupaca. Temeljeći se na ovim faktorima i postojećim teorijskim konceptima, formiran je model izgradnje poverenja kupaca u onlajn okruženju. Ovaj model, osim što sadrži generalne pravce u formi marketinških strategija, takođe nudi preporuke za primenu tih strategija u stvarnom svetu. Disertacija doprinosi na nekoliko centralnih polja: (1) urađena je sistematizacija literature u domenu poverenja generalno, modela na kojima se poverenje zasniva i poverenja u onlajn okruženju; (2) pružen je sveobuhvatan pregled stanja u praksi kako u svetu, tako i u našoj zemlji, što omogućava detaljan uvid u polje onlajn trgovine; (3) kreiran je konceptualni model poverenja koji poverenje razlaže u konceptualne celovite jedinice sa detaljnim opisom. Ovaj konceptualni model omogućava duboko razumijevanje pojma onlajn poverenja i predstavlja temelj za dalje formiranje strategija, aktivnosti i instrumenata za izgradnju onlajn poverenja, ali može biti od koristi i kao model za analizu sličnih pojmova, kao što su lojalnost ili zadovoljstvo; (4) identifikovani su faktori koji utiču na poverenje kupaca u onlajn okruženju i predstavljeni na sistematizovan i logičan način, što predstavlja osnovne smernice za aktivnosti firmi koje žele da povećaju poverenje onlajn kupaca (5) prikazan je teoretski model kreiranja strategija za onlajn okruženje, koji predstavlja sveobuhvatan vodič i čije se primene mogu proširiti i van oblasti o kojoj govori disertacija. Ovaj model se može primeniti u procesu stvaranja strategija za ostale aspekte onlajn trgovine, kao i za onlajn obrazovanje, onlajn bankarstvo i brojne druge koncepte; (6) formiran je model za izgradnju poverenja, koji obuhvata strategije i konkretne akcije za implementaciju, čija praktična primena omogućava izgradnju poverenja onlajn kupaca, kao i smanjenje doživljenog rizika, povećanje doživljene korisnosti i jednostavnosti upotrebe veb sajta prodavnice.'
