'Razvoj modernih informacionih i komunikacionih tehnologija omogućio je proširenje dostupnih sredstava za obrazovanje i učenje kroz implementaciju novih metoda i alata za poboljšanje kvaliteta e-obrazovanja. Osim toga, inteligentna okruženja za obrazovanje i internet inteligentnih uređaja pružali su promene u pristupima učenja i podučavanja, u tradicionalnoj edukaciji, ali i u virtualnim zajednicama. Mnogi novi koncepti kolektivne inteligencije i kolaborativnog učenja nisu još uvek jasno definisani u kontekstu e-obrazovanja i pametnih obrazovnih okruženja. Jedan od ovih koncepata je i crowdsourcing, koji se koristi uzimanjem znanja i veština grupa koje su povezane da bi se izvršio određeni crowdsourcing zadatak. Crowdsourcing je pokazao da može biti efikasan alat za inovacije u podučavanju i učenju, naučno-istraživačkom radu i problemima u obrazovanju. Glavna hipoteza koja je razvijena i dokazana u okviru doktorske disertacije jeste da se kroz razvoj i implementaciju crowdsourcing modela u pametnim obrazovnim okruženjima postiže poboljšanje performansi i kvaliteta obrazovanja, povećava motivisanost studenata i poboljšava ishod edukativnog procesa. U ekspermentalnom delu disertacije realizovana su tri istraživačka projekta na dve visokoškolske institucije sa ciljem da se validiraju predloženi crowdsourcing modeli u različitim edukativnim okruženjima. Rezultati ove evaluacije potvrdili su veliki potencijal predloženih modela i visoku spremnost studenata za saradnju, kompetentnosti za rešavanje postavljenih zadataka, proizvodnju kvalitetnih rešenja i visok nivo samoorganizovanosti.'