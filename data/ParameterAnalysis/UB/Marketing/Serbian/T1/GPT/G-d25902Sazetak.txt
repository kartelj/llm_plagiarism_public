Tema doktorske disertacije je kreiranje modela crowdsourcing-a u kontekstu pametnih gradova, zasnovana na Internetu stvari (Internet of Things - IoT) i mobilnim tehnologijama. Centralna tema disertacije je exploring primenljivosti crowdsourcing-a, Interneta stvari i mobilnih tehnologija u kreiranju usluga pametnog grada. Istraživanje se fokusira na analizu, definisanje i implementaciju varijanti modela crowdsourcing-a s ciljem poboljšanja kvaliteta života u pametnim gradovima. U disertaciji se ispituje spremnost građana da koriste crowdsourcing usluge pametnog grada. Glavni cilj prvog dela istraživanja je identifikovanje crowdsourcing usluga zasnovanih na Internetu stvari i mobilnim tehnologijama koje bi motivisale građane da učestvuju u pametnom gradu. Istraživanje se fokusira na gradove koji još nisu potpuno prilagođeni standardima pametnih gradova. Metodologija istraživanja spremnosti građana bazirana je na analizi različitih modela crowdsourcing-a, kao što su crowd wisdom, crowdfunding, crowdvoting i crowdsensing, i njihovoj primeni u različitim segmentima, kao što su saobraćaj, očuvanje životne sredine, komunalne usluge i zdravstvo. Podaci su prikupljeni anketom koja je sprovedena na teritoriji Beograda sa uzorkom od 210 ispitanika. Rezultati pokazuju da su građani otvoreni za prihvatanje crowdsourcing usluga koje koriste crowd wisdom, crowdfunding i crowdvoting modele. Osim toga, rezultati ukazuju na poseban interes građana za korišćenje usluga u oblasti očuvanja životne sredine (usluge zasnovane na finansiranju projekata za razvoj solarne energije i zaštitu životne sredine) i saobraćaja (usluge koje se odnose na glasanje i e-participaciju građana u cilju poboljšanja javnog prevoza). Dobijeni rezultati, pored pokazivanja prioriteta usluga koje bi trebalo implementirati, mogu poslužiti kao dobra osnova za pokretanje drugih projekata pametnih gradova. Predložena metodologija i zaključci mogu se koristiti kao deo šireg okvira za izbor projekata za implementaciju pametnih gradova. U doktorskoj disertaciji je predstavljen razvoj crowdsourcing platforme Pametan Beograd, koja ima za cilj da podstakne građane da se angažuju, postižu zajedničke ciljeve primenom kolektivne inteligencije i izgrade organizovanu interaktivnu online zajednicu. Građani pametnog grada putem crowdsourcing platforme mogu biti informisani o aktuelnim problemima u oblastima ekologije, komunalnih usluga i saobraćaja. Registrovani korisnici na crowdsourcing platformi mogu učestvovati u rešavanju definisanih problema, dodavati nove inicijative, deliti važne informacije sakupljene putem odgovarajućih mobilnih uređaja, prijavljivati probleme u gradu. Osim toga, platforma ima implementiran crowdvoting servis koji omogućava glasanje za pokrenute inicijative u pametnom gradu. Model predložen u disertaciji bi trebalo da doprinese boljem informisanju i učešću građana u pametnom gradu. Evaluacija modela razvijenog u doktorskoj disertaciji izvršena je kako bi se testirao sistem i izmerili relevantni parametri koji utiču na efikasnost i korisnost predloženog modela. Rezultati dobijeni eksperimentalnim putem potvdjuju centralnu hipotezu da je kroz razvoj i primenu modela crowdsourcing-a zasnovanog na Internetu stvari i mobilnim tehnologijama moguće poboljšati učešće građana u procesu sakupljanja, širenja i korištenja informacija u pametnom gradu.