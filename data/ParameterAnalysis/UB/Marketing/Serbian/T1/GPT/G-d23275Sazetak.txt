Tema ove doktorske disertacije je kreiranje modela za ekološko upravljanje na nacionalnoj razini, kroz intergraciju metoda za procenu rizika, koji bi podržao odlučivanje na nacionalnom nivou u formulisanju zakona, politika i nacionalnih strategija, ali i omogućio bolje upravljanje ekološkim rizicima. Ovaj model bi trebalo da obezbedi holistički pristup u proceni ekoloških rizika, uzimajući u obzir faktore rizika koji su često zanemarivani, kao što su percepcija ekoloških rizika od strane javnosti, i sklonost različitih društvenih aktera, bilo pojedinaca, organizacija ili drugih grupa, prema ekološkom riziku. Model za ekološko upravljanje na nacionalnoj razini koji uključuje metode procene rizika (Model EUnNN-IMPR), predstavljen u ovoj disertaciji, fokusira se na hibridni pristup, tj. koristi kako kvalitativne, tako i kvantitativne metode procene rizika kako bi se dobila podrška pri odlučivanju o prioritetima ciljeva ekološkog upravljanja i ocenjivanju promenljivih ekoloških rizika i rizika po životnu sredinu. Glavni cilj primene ovog modela jeste identifikovanje ključnih oblasti ekološkog upravljanja na nacionalnom nivou i davanje smernica za definisanje strateških prioriteta u rešavanju ekoloških izazova i zaštiti životne sredine. Jedan od vidljivih benefita takvog modela je poboljšanje stanja životne sredine i zdravlja stanovnika neke zemlje, ostvareno kroz postavljanje prioriteta u ostvarivanju ciljeva ekološkog upravljanja, temeljenih na rangiranim ekološkim rizicima i rizicima po životnu sredinu. Javnost je uključena ne samo u procesu percepcije i ocene rizika, već i u odlučivanju o ekološkim pitanjima, čime se poboljšava podrška za uspostavljanje transparentnih i efikasnih nacionalnih politika i strategija zaštite životne sredine.