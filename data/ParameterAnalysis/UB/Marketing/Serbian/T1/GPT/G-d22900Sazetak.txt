'Pregovaranje kao intenzivan i zahtevan socijalni proces zahteva odabir odgovarajućih rešenja koja svim učesnicima omogućavaju da postignu svoje ciljeve. Izgradnja specifičnog i kompletnog sistema komunikacije podrazumeva potrebu za informacijama, njihovu vrednost, komunikacione kanale, frekvenciju komunikacije i efikasnost. Potreba za komunikacijom definiše se potrebom za informacijama neophodnim za efektivno pregovaranje, kao i osećajem svestranosti u odnosu na događaje koji mogu dodatno da stvore vrednost.
Tema ovog rada je proučavanje i analiziranje uticaja marketing komunikacija na proces poslovnih pregovora i kreiranje dodatne vrednosti. Naučni izazov ove doktorske disertacije je istraživanje interaktivnih i recipročnih veza između marketing alata i faza poslovnog pregovaranja, kao sredstava za stvaranje dodatne vrednosti. Shvatanje poslovne pregovora kao poslovne filozofije, uključujući posebno značajnu ulogu marketing komunikacije, omogućava preduzećima ostvarivanje velikog broja benefita i stvaranje više vrednosti. Kroz istraživanje ciljne javnosti, podržava se merenje efekata marketinških komunikacija, uključujući i njihov uticaj na poslovne pregovore. U tom smislu, sprovedeno je empirijsko istraživanje sa ciljem da se proceni doprinos različitih komunikacionih kanala različitim fazama procesa pregovaranja, dok su se sprovodile i linearne regresione analize na celokupnom uzorku, podeljenom na kupce i prodavce.'