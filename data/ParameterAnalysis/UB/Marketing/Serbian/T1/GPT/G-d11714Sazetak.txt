'Ova doktorska disertacija istražuje kako se operativne performanse nerepetitivnih proizvodnih sistema – specifično vreme protoka i pouzdanost isporuke – mogu poboljšati primenom lin pristupa. Postoje mnogo primera gde je primena lin pristupa doprinela unapređenju operativnih performansi, većinom u repetitivnim proizvodnim sistemima, gde je lin pristup bio formiran. Najnovija istraživanja ukazuju da postoji interes da se lin pristup koristi i u nerepetitivnim sistemima. Međutim, u nerepetitivim sistemima je mnogo manje primera implementacije lin pristupa. To se delom može objasniti time što znanje o upotrebi lin pristupa u nerepetitivnim sistemima nije organizovano i strukturirano kao u repetitivnim. Takođe, ne postoji univerzalni okvir za implementaciju lin pristupa u nerepetitivnim sistemima koji bi uključivao sve specifičnosti tog okruženja, kao ni posebnosti lin pristupa. Ova doktorska disertacija ima za cilj da poboljša razumijevanje lin proizvodnje i da ispita efekte primene lin pristupa na nerepetitivne proizvodne sisteme. To je postignuto izgradnjom novog originalnog modela primene lin pristupa u nerepetitivnom proizvodnom okruženju, na osnovu analize dosadašnjih iskustava, i njegovom eksperimentalnom proverom u jednoj firmi iz grupe nerepetitivnih proizvođača. Analiza i sistematizacija postojećih istraživanja o primeni lin pristupa u nerepetitivnim proizvodnim sistemima pokazala je da postoji interesovanje za ovu temu u nauci i stručnoj literaturi. Ali su identifikovani i problemi u njegovoj primeni prouzrokovani specifičnostima nerepetitivnih proizvodnih sistema, koje ne dozvoljavaju da se doslovno kopira praksa primene lin pristupa iz repetitivnih u nerepetitivne proizvodne sisteme. Kako bi se pažljivo analizirale mogućnosti primene lin pristupa u nerepetitivnim proizvodnim sistemima, disertacija se bavi proučavanjem literature o razvoju lin pristupa, svojstvima nerepetitivnih proizvodnih sistema, implikacijama koje ove karakteristike mogu imati na primenu lin pristupa, kao i potencijalnim rešenjima problema u nerepetitivnim proizvodnim sistemima putem primene lin pristupa. Lin pristup je prvobitno razvijen u Toyoti, za repetitivne proizvodne sisteme. Postoje značajne razlike između repetitivnih i nerepetitivnih sistema, koje su rezultat različitih potreba koje se zadovoljavaju repetitivnim i nerepetitivnim sistemima, kao i različitih ciljeva i zadataka na putu ka njihovom ostvarivanju. Ove razlike mogu imati veliki uticaj na primenu lin pristupa u nerepetitivnim proizvodnim sistemima. Primena lin pristupa u repetitivnim proizvodnim sistemima je usklađena sa njihovim specifičnostima i praksa repetitivnih sistema ne može se doslovno preneti na nerepetitivne proizvodne sisteme. Zbog toga je neophodno razviti prilagođeni pristup za nerepetitivne sisteme. Na osnovu ovih analiza, identifikovana je potreba za razvojem originalnog modela implementacije lin pristupa za poboljšanje operativnih performansi nerepetitivnih proizvodnih sistema. To je ostvareno kroz dva koraka. Prvi korak je stvaranje konceptualnog okvira za implementaciju lin pristupa u nerepetitivne proizvodne sisteme, koji nudi novu interpretaciju principa lin pristupa u kontekstu nerepetitivnih proizvodnih sistema i analizira mogućnosti upotrebe prilagođenih principa lin pristupa za aktivno oblikovanje proizvodnog okruženja. Drugi korak je formalizacija ovog originalnog modela implementacije lin pristupa. Novi model implementacije lin pristupa operacionalizuje principe lin pristupa u specifičnom okruženju, i nudi set koraka za primenu prilagođenih principa lin pristupa kako bi se unapredile operativne performanse nerepetitivnih proizvodnih sistema. Da bismo ispitali da li se protočno vreme i pouzdanost isporuke nerepetitivnih proizvodnih sistema mogu unaprediti primenom lin pristupa, razvijeni model implementacije je primenjen u kompaniji koja pripada grupi nerepetitivnih proizvođača. Mogućnosti primene modela i postizanja rezultata su najpre proverene simulacijom, a rezultati pokazuju da primena modela može unaprediti vreme protoka i pouzdanost isporuke. Sledilo je empirijsko istraživanje u kojem se pristupilo implementaciji modela. Rezultati ovog istraživanja pokazuju da se operativne performanse nerepetitivnih proizvodnih sistema, kao što su vreme protoka i pouzdanost isporuke, mogu unaprediti primenom lin pristupa. Doktorska disertacija daje nekoliko važnih rezultata: Razvijen je originalni model za implementaciju lin pristupa u nerepetitivne proizvodne sisteme. Mogućnosti primene ovog modela za unapređenje operativnih performansi su proverene simulacijom i empirijskim istraživanjem. Napravljena je ocena predloženog modela na osnovu evaluacije rezultata. Prikazana je trenutna situacija u proučavanju lin pristupa, sa fokusom na njegovu primenu u nerepetitivnim proizvodnim sistemima. Prikazana je kritika dosadašnjih istraživanja u ovoj oblasti. Dati su predlozi za buduća istraživanja u ovom polju.'