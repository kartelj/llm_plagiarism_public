Glavni fokus doktorske disertacije pod naslovom „Strateški i ekonomski aspekti razvoja plemenite organizacije sa ciljem dostizanja liderske pozicije u okruženju“ autora mr Tanje Milić je analiza različitih mogućnosti za razvoj novog koncepta i unapređenja poslovanja sa namerom da se postigne stabilna liderska pozicija. Autor veruje da je ovo ostvarivo kroz razvoj koncepta plemenite organizacije, jedinstvenog modela za zauzimanje, održavanje i zaštitu liderske pozicije. Pored toga, ovaj model integriše sve prethodne metode i koncepte poslovanja sa novim vrednostima koje bi trebalo da unaprede odnos kompanije prema potrošačima i svim njenim stejkholderima. Savremene potrebe i zahtevi poslovnog okruženja naglašavaju potrebu za identifikovanje novih vrednosti i principa poslovanja koji bi pomogli organizacijama da dosegnu vrh. Ubrzani naučno-tehnološki i društveni razvoj, povećana globalizacija i integracija tržišta, sofisticiranija očekivanja potrošača i veliko izobilje proizvoda i usluga, sve su to faktori koji utiču na to da kompanije moraju pronaći nove načine povezivanja sa potrošačima i drugim stejkholderima kako bi se postigla liderska pozicija. Da bi postigla uspeh, organizacija mora usmeriti svoje aktivnosti ka svojim stejkholderima sa strategijama baziranim na plemenitim vrednostima. Plemenita organizacija predstavlja koncept koji rezultuje stvaranjem lojalnosti stejkholdera, posebno potrošača, prema kompaniji, i obezbeđuje dugoročno održiv profit i leadership naspram drugih kompanija. Duhovni, plemeniti motivi i pristup glavnim stejkholderima kompanije i njihovo očuvanje i pažnja usmerena prema njima će uticati na to da oni zaborave na druge kompanije, konkurente, i da se vežu za nju kao plemenitu organizaciju. Organizacija koja živi i postoji zbog njih, koja daje sve od sebe za njihovo dobro i koja je njihov pomagač, podrška i oslonac, neko u koga oni mogu da imaju poverenje. Takav koncept će obezbediti postizanje željenog cilja, koji će organizaciji omogućiti vrhunski, održiv, stabilan profit i konstantan rast i razvoj. Čak i u uslovima ekonomske krize, kada uprkos mogućem opadanju prodaje i profita izazvanim slabijom kupovnom moći potrošača, sa prvim znacima izlaska iz kriznog perioda ostvaruje veći rast i profit nego druge kompanije. I tokom same krize, plemenita organizacija će biti u boljoj poziciji od drugih, jer će sačuvati lojalnost i podršku potrošača i drugih stejkholdera. U ovoj doktorskoj disertaciji je opisana plemenita organizacija, njen koncept, način njenog funkcionisanja i njene izgradnje. Priloženi su i rezultati istraživanja koji se odnose na reakciju potrošača na određene plemenite aspekte kompanije i koliko ti aspekti utiču na njihovu vezanost za kompaniju. Predstavljeni su i rezultati koji se tiču suštinskih trenutnih karakteristika kompanija, kao smernice za dalji razvoj u cilju ostvarivanja statusa plemenite – vodeće organizacije. S obzirom da je koncept plemenite organizacije nov, istraživanje je na početku usmereno samo na ispitivanje uticaja i značaja pojedinih plemenitih segmenata poslovanja postojećih kompanija i njihovih aspiracija prema potencijalnoj plemenitoj organizaciji. Rezultati istraživanja su pokazali da su plemenite vrednosti i koncept plemenite organizacije visoko poželjni kod ispitanika šire javnosti. Stoga, prema rezultatima, kompanije koje neguju pojedine aspekte plemenite organizacije i ostvaruju vrhunske ekonomske rezultate pružaju dokaze o opravdanosti razvoja i uvođenja koncepta plemenite organizacije u poslovne sisteme. Priložena analiza deskriptivne statistike ukazuje na potencijalnu moć plemenite organizacije u pogledu privlačenja i zadržavanja stejkholdera, i time, ostvarivanje visokih poslovnih rezultata. Rezultati istraživanja postojećih poslovnih organizacija pokazuju da su one koje poseduju više plemenitih vrednosti i aspekata poslovanja ekonomski uspešnije. Otkrivena je statistički značajna razlika u vrednovanju svih ispitivanih vrednosti, vrlina i aspekata poslovanja od strane javnosti i od strane poslovnih organizacija u korist javnosti. To ukazuje na potrebu za podizanjem svesnosti o značaju i zastupljenosti posmatranih vrednosti, vrlina i aspekata poslovanja u poslovnim organizacijama. U ovoj disertaciji je takođe ispitivan koncept plemenite organizacije sa svih posmatranih aspekata organizacije i data je finalna slika plemenite organizacije sa instrukcijama za njen rad i razvoj. Ova disertacija je otvorila novi put za kompanije, koji vodi ka značajnom povećanju njihovih prihoda i profita, stabilnosti održavanja njihove pozicije i unapređenju njihovog funkcionisanja, kao i poboljšanju kvaliteta života.