'Istraživanja koja su obavljena tokom poslednje dve decenije pokazuju da, bez obzira na primenjene različite metode za održavanje, vođenje ili upravljanje kvalitetom u medicinskim institucijama, i dalje postoje neskladnosti i greške. Ovo onemogućava postizanje željenog standarda kvaliteta u ovim organizacijama i uslugama koje one nude. Konstruisani i implementirani modeli za upravljanje kvalitetom se razlikuju, čak i ako su obično zasnovani na istim smernicama, standardima, propisima ili konceptima, stoga daju različite rezultate kada se primene. Razlozi za ove razlike u strukturi modela za očuvanje kvaliteta, kao i razlike u rezultatima njihove primene, mogu se naći u procesu prevođenja smernica u određeni implementirani model u zdravstvenoj organizaciji gde se često zanemaruju neklinički procesi, ali su i dalje krucijalni za kvalitet usluga koje pruža zdravstvena organizacija. Informacije o kvalitetu različitih doktora ili zdravstvenih organizacija, kao i rezultati različitih tretmana ili dijagnostikovanja, često su nedostupne, neadekvatne ili nisu prezentovane u obliku pogodnom za donošenje optimalne odluke. Izveštaji o kvalitetu zdravstvenih organizacija su primarno kreirani za potrebe države, finansijera ili sponzora, a ne za potrebe informisanja pacijenata o kvalitetu zdravstvenih usluga, što onemogućava pacijentima da temeljem tih podataka donesu informisanu odluku. Iz toga proizilazi da zdravstvene organizacije visokog standarda kvaliteta ne mogu očekivati da budu nagrađene kroz češće izbore pacijenata za njihove usluge, a pacijenti ne mogu na osnovu faktičkih informacija da izaberu određenu zdravstvenu organizaciju, doktora ili tretman. Sve ovo ukazuje na postojeća dva velika problema u postizanju kvaliteta u zdravstvenim organizacijama i dobijanju prednosti na osnovu tog kvaliteta. Prvi problem je prevođenje opštih smernica, standarda i propisa u specifičan model za određenu zdravstvenu organizaciju koji često ne uključuje nekliničke procese. Drugi problem se javlja u procesu izveštavanja o dostignutom nivou kvaliteta gde višak informacija o parametrima kvaliteta otežava pacijentima donošenje odluka, a sa druge strane razlika u vrsti ovih podataka čini poređenje među zdravstvenim organizacijama komplikovanim. Kroz upotrebu Modela anatomske strukture razvijenog na Fakultetu organizacionih nauka, omogućuje se identifikacija svih faktora koji direktno ili indirektno utiču na kvalitet zdravstvenih usluga i strukturu zdravstvene organizacije. Model za unapređenje kvalitete zdravstvenog sistema je projektovan na osnovu Modela anatomske strukture i pruža vezu između postojećih smernica, standarda, propisa i konkretnog modela za upravljanje kvalitetom u zdravstvenim organizacijama. Ovaj Model za unapređenje sadrži grafički, verbalni i matematički deo koji omogućava izračunavanje nivoa kvaliteta svakog elementa zdravstvenog sistema, omogućavajući poređenje kvaliteta onih zdravstvenih sistema koji primenjuju ovaj model. Model je primenjen na dva zdravstvena sistema primarnog nivoa, a rezultati primene su pokazali da primena ovog modela poboljšava nivo kvaliteta zdravstvenih sistema.'