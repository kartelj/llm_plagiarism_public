Namera ovog doktorskog rada je da osvetli i objasni kako grupno donošenje odluka može poboljšati sistem poslovne inteligencije. Pojam inteligencija u frazi poslovna inteligencija prvobitno se odnosi na izveštavanje ili obaveštavanje namenjeno poslovnim odlukama. Ova vrsta inteligencija doprinosi brzom i preciznom rešavanju problema u novim situacijama, ali se razlikuje od uobičajene, psihološke upotrebe termina inteligencija, jer se ne odnosi na individualne sposobnosti, već na tehnološko rešenje koje koristi firma. Poslovna inteligencija ne predstavlja proizvod ili sistem. To je arhitektura i zbir integriranih operativnih aplikacija i aplikacija za podršku odlučivanja. Njena svrha je da iskoristi sve potencijale podataka, informacija i znanja u kompaniji sa ciljem donošenja boljih i pravilnih poslovnih odluka, i prema tome, identifikacije novih prilika za poslovanje. Podrška odlučivanja individualnom donosiocu odluka je ključna za efikasno upravljanje u bilo kojoj kompaniji. Međutim, kompleksnost poslovnih sistema se povećava, a samim tim i odgovornost za donošenje odluka, što ukazuje na potrebu uvažavanja različitih mišljenja članova tima i znanja za grupno donošenje odluka. Jer, matematički gledano, zbir znanja tima je uvek veći od znanja pojedinca, ukoliko postoji komunikacija i deljenje resursa među članovima. Istovremeno, potreba za poboljšanjem kvaliteta odluka formiranih u grupi se povećava, što privlači veliko interesovanje istraživača, kako iz praktičnih tako i iz teoretskih razloga. Zbog toga će se posebno obratiti pažnja na problematiku akvizicije, skladištenja i distribucije znanja, budući da će znanje biti konstanta kroz sve delove disertacije i predstavljaće spojnicu u narativu.