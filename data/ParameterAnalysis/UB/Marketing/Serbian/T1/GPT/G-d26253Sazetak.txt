Tradicionalno shvatanje uloge poslovnih organizacija kao isključivo ostvarivača profita u savremenom svetu je dovedeno u pitanje, s obzirom na to da su mnoge delatnosti koje su obezbedjivale veliki dobitak propale. Prema tome, otvoreno je pitanje o tome šta je neophodno kako bi neka organizacija bila održiva. Istraživači su tokom vremena izneli nekoliko modela koji mogu pomoći u uspostavljanju održive poslovne strategije. Glavni cilj ove doktorske disertacije jeste da se definiše novi model za održivost organizacija, koji bi mogao biti koristan za strategijsko donošenje odluka, primenom modela višekriterijumske teorije odlučivanja. Istraživanje je podrazumevalo nekoliko faza. Prvi korak bilo je pretraga relevantne literature u cilju prikupljanja informacija o indikatorima potrebnim za strateško odlučivanje. Potom su dodati indikatori iz godišnjih izveštaja najuspešnijih svetskih organizacija o održivosti. Izabrali smo 150 indikatora, podeljenim u strateške perspektive po modelu uravnotežene karte uspeha. Rezultati su dodatno analizirani primenom PCA i Varimax rotacije radi procene postojanja korelacije između indikatora i eventualnog formiranja grupa. Utvrdjeno je da postoji osam perspektiva koje objašnjavaju 69,38% celog uzorka. Bazirano na tome, odabrani su najreprezentativniji indikatori svake perspektive. Funkcionalnost ovog modela je dalje proverena kroz testiranje DEMATEL metodologijom, koja omogućava izračunavanje kauzalnih veza između indikatora. Na osnovu ovih rezultata, postaje jasno da održiva strategija iziskuje razmatranje svih osam perspektiva, sa najvećim fokusom na perspektivu učenja, koju predstavlja indikator razmene organizacionog znanja. Liderstvo je druga perspektiva kojoj celokupna strategija treba posvetiti pažnju, nakon koje slede perspektive održivosti, procesa, društveno odgovornog poslovanja, rasta/tržišta, klijenata i finansija. Veruje se da primena ovakvog modela može značajno doprineti većoj verovatnoći održivosti organizacije u budućnosti.