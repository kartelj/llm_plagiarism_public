'Ova doktorska disertacija ima za cilj razvoj hibridnih modela koji će poboljšati proces višekriterijumskog donošenja odluka. U praksi su se alati namenjeni podršci višekriterijumskom donošenju odluka pokazali kao pouzdani i efikasni. Ipak, po analizi ovih alata, uočeno je da ne pridaju dovoljno pažnje međusobnoj komparaciji, uslovljenosti i logičkoj zavisnosti između atributa odlučivanja. Stoga, ovaj rad predlaže višekriterijumske modele koji se fokusiraju na kombinaciju klasičnih i fazi metoda višekriterijumske analize, kao i na primenu interpolativne Bulove algebre. Glavna hipoteza disertacije je da se proces donošenja odluka može efikasnije modelovati koristeći kombinaciju interpolativnog Bulovog pristupa, fazi logike i metoda višekriterijumske analize, u odnosu na korišćenje pojedinačnih metoda višekriterijumske analize. Klasične metode višekriterijumske analize se obično koriste za rešavanje problema odlučivanja, ali njihovo glavno ograničenje je nedostatak odgovarajućeg okvira za prikazivanje neizvesnih/nepreciznih atributa. Ovi uslovi su podstakli razvoj teorije fazi skupova, koja omogućava analizu neizvesnih atributa pomoću fazi brojeva. Tako su u okviru disertacije razvijeni hibridni modeli koji kombinuju klasične i fazi metode višekriterijumske analize, kako bi se nadmašili identifikovani nedostaci i dostigli pouzdaniji rezultati. Predloženi su i modeli koji se zasnivaju na interpolativnoj Bulovoj algebri koja uključuje logičke interakcije atributa, čime se omogućava realističniji prikaz problema i proširene mogućnosti lingvalnih iskaza odlučilaca. Testiranjem predloženih modela na konkretim primerima, uključujući rangiranje poslovnih banaka i snabdevača telekomunikacione opreme, pokazano je da se kombinacijom metoda višekriterijumske analize mogu prevazići nedostaci klasičnih metoda i nadmašiti rezultati pojedinačnih višekriterijumskih metoda. Takođe, primenom interpolativne Bulove algebre, omogućeno je modelovanje interakcija i uslovljenosti između atributa, što je donosiocima odluka olakšavalo preciznije predstavljanje stvarnih problema odlučivanja. Ključan doprinos ove doktorske disertacije je poboljšanje sistema odlučivanja kroz razvoj kombinovanih višekriterijumskih modela, posebno u situacijama kada se atributi odlučivanja ne mogu precizno definisati i kada između njih postoje određene uslovljenosti i logičke interakcije. Glavna svrha ovog rada je pre svega njegova praktična primena u realnim poslovnim sistemima.'