Fokus doktorske teze je izrada modela za upravljanje odnosima s klijentima (customer relationship management - CRM) u kontekstu elektronskog poslovanja u inteligentnim bibliotekama. Osnovna problematika koja se obrađuje u disertaciji je potencijal integracije sistema za upravljanje odnosima s klijentima u okviru integrisanog bibliotečkog sistema (integrated library system – ILS) kao jedne od metoda unapređenja komunikacije između biblioteka, korisnika bibliotečkih usluga i poslovnih partnera. Sa namerom da se implementira CRM model prilagođen bibliotekarskim sistemima u zemljama u razvoju, disertacija je pokrila CRM model zasnovan na open-source aplikacijama. Strukturu modela čine integrisani bibliotečki sistem, sistem za upravljanje odnosima s klijentima, napredne tehnologije, mobilne tehnologije i usluge društvenih medija. U radu su ilustrovani rezultati prethodnih istraživanja, a upravljanje odnosima s klijentima u bibliotekama je deteljno analizirano. U srži disertacije prikazan je model za upravljanje odnosima s klijentima i proces integracije sa integrisanim bibliotečkim sistemom. Sastavni deo razvijenog modela je infrastruktura i arhitektura sistema za upravljanje odnosima s klijentima u elektronskom poslovanju pametnih biblioteka. Eksperimentalni deo disertacije se bavio istraživanjem primene CRM koncepta i inteligentnih tehnologija u bibliotekama, kao i spremnosti bibliotekarskog kadra da prihvati ovakve novotarije radi poboljšanja odnosa s korisnicima. Na temelju razvijenog modela, realizovan je i sistem upravljanja odnosima s klijentima u pametnim bibliotekama, koji se temelji na integraciji CRM sistema sa integrisanim bibliotečkim sistemom. Dobijeni rezultati potvrđuju centralnu hipotezu da integracija sistema za upravljanje odnosima s klijentima poboljšava performanse bibliotečkog poslovanja u elektronskom poslovanju pametnih biblioteka, optimizuje bibliotečke aktivnosti i unapređuje komunikaciju sa korisnicima bibliotečkih usluga.