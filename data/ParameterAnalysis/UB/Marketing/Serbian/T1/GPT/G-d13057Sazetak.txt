Doktorska teza cilja na razvoj koncepta integrisanog oglašavanja čijom primenom se može postići unapređenje postignuća i aktiviranje pozitivnih efekata, kako sa stanovišta oglašivača, tako i iz perspektive ciljane publike. Doktorski rad analizira efekte korišćenja različitih oglašivačkih alata i njihova mogućnost integracije radi prenosa konzistentne poruke publici, što bi moglo generisati njihove pozitivne kognitivne i emotivne reakcije. Empirijsko istraživanje je obavljeno u decembru 2015. na Fakultetu organizacionih nauka na uzorku od 322 studenta druge godine. Istraživanje je vršeno u dva uzastopna ciklusa. U prvoj fazi su izvršena tri eksperimenta u kontrolisanim laboratorijskim uslovima koji su uključivali izlaganje ispitanika specifičnim audio-vizuelnim materijalima, specijalno prilagođenim za tu svrhu, sa indirektnim, direktnim i integrisanim oglašavanjem. U drugoj fazi, respondenti su popunili anketu u štampanoj formi, namenjenu za procenu njihovih kognitivnih i emotivnih reakcija. Za ocenu kognitivne komponente su korišćeni testovi spontanog sećanja (bez pomoći), testovi sećanja sa ponuđenom pomoći (kategori proizvoda) i prepoznavanja (iz liste mogućih opcija) i ispitivanje stavova o različitim tipovima oglašavanja, tj. proizvodima koji se oglašavaju na određeni način. Na temelju rezultata empirijskog istraživanja, dobijenih za sva tri tipa oglašavanja (indirektno, direktno i integrisano), integrativno oglašavanje je pokazalo najveću moć za planiranje pozicioniranja brendova u svesti publike. Dobri rezultati su ostvareni u slučaju direktnog oglašavanja, ali se može pretpostaviti da je to zbog fokusiranja publike na gledani eksperimentalni materijal, što ne odražava realnu situaciju. Rezultati su pokazali da se, bez konkretnog podsetnika, publika slabo seća brendova koji su indirektno oglašavani, što pokazuje da ovaj tip oglašavanja sam ne daje željene rezultate. S druge strane, ispitanici su izrazili pozitivnije stavove prema indirektnom oglašavanju, što ga čini željenim alatom za prevazilaženje otpora publike koji se može stvoriti zbog prekomerne izloženosti različitim marketinškim stimulativima iz okruženja. Ovi rezultati snažno naglašavaju potrebu za planiranjem oglašavanja prvenstveno u integrisanom formatu sa sinergijskim porukama. Uzimajući u obzir rezultate, u kontekstu planiranja integrisanog oglašavanja, indirektno oglašavanje bi moglo dobiti primarnu ulogu u odnosu na direktne komunikacijske taktike, uzimajući u obzir druge brojne ciljeve, pored cilja motivacije za kupovinu. Pozicioniranje u svesti ciljane publike i implikacija rezonantnog efekta, može biti jači podsticaj u smislu dugoročne investicije integrisane sa ostalim alatima marketinške i korporativne komunikacije.