Stohastičko programiranje kao aspekt operacionih istraživanja bavi se načinima integracije neizvesnosti u proces odlučivanja, uz uvažavanje činjenice da nosiocu odluke neće uvek biti na raspolaganju sve potrebne informacije. Glavni izazov u upotrebi stohastičkih modela nastaje zbog neizvesnosti parametara i činjenicom da se optimalna rešenja definišu i postižu za determinističkog dvojnika originarnog modela. Izazov predstavlja procena kvaliteta rešenja određenog determinističkog dvojnika sa aspekta vrednosti kriterijumske funkcije koja može imati stohastički karakter, kao i u pogledu verovatnoće zadovoljavanja stohastičkih ograničenja. Stohastičko programiranje nalazi svoju primenu u različitim sferama, ali su najčešće rešavani problemi u oblasti proizvodnog planiranja, lanca snabdevanja, logistike, transporta, upravljanja portfoliom, marketinga, finansija i mnogim drugim oblastima. Postoji tri glavna pristupa u rešavanju problema stohastičkog programiranja: stohastička optimizacija, robusna optimizacija i verovatnosno zadovoljenje ograničenja (chance constrained programming), koji predstavljaju polaznu tačku za sva dalja istraživanja u ovoj oblasti optimizacije. Robusni pristup je konzervativan i fokusiran je na najgore moguće scenarije, definisanje takvog determinističkog dvojnika originalnog problema gde se eliminiše svaka neizvesnost iz modela. Verovatnosno zadovoljenje ograničenja je pristup koji posebno obrađuje neizvesnost koja nastaje pri parametrima ograničenja i posebno se bavi rešavanjem takvih problema. Osnovna pretpostavka u ovom pristupu je da je potrebno zadovoljiti neko ograničenje koje je neizvesno, sa najmanje unapred definisanom verovatnoćom. Glavni pokretač za razvoj i primenu pristupa verovatnosnog zadovoljenja ograničenja je potreba da se skup ograničenja opiše u smislu definisanja verovatnoće zadovoljavanja ograničenja koja predstavlja rizik koji je donosilac odluke spreman da prihvati da dobijeno optimalno rešenje neće biti dozvoljeno. Najveći i najzahtevniji izazov pristupa verovatnosnog zadovoljenja ograničenja je njegova računska izvodljivost, koja je pre svega povezana sa mogućnošću pronalaženja raspodele verovatnoće slučajnih varijabli. Ipak, svi pomenuti pristupi su komplementarni pristupi za optimizaciju u uslovima neizvesnosti, svaki sa svojim prednostima i nedostacima. Tema istraživanja u disertaciji odnosi se na ispitivanje različitih načina tretiranja neizvesnosti u matematičkim modelima, odnosno razvoj novih pristupa rešavanju stohastičkih modela optimizacije. Osnovna pretpostavka disertacije je da se realni problemi stohastičkog programiranja mogu efikasno rešavati kombinacijom metoda klasične determinističke optimizacije i simulacije. Cilj istraživanja je doprinos razvoju oblasti stohastičkog programiranja kroz razvoj novog pristupa rešavanju slabo strukturiranih problema. Tačnije, disertacija je primenila originalnu metodu: iterativni optimizaciono-simulacioni pristup. Pristup se sastoji iz dve faze: optimizaciona faza koja podrazumeva definisanje i rešavanje determinističkog dvojnika originalnog problema, i simulaciona faza gde se proverava verovatnoća zadovoljenja ograničenja kroz simulaciju. Svaki deterministički dvojnik predstavlja novi scenario koji se proverava kroz simulaciju. Ako donosilac odluke nije zadovoljan rezultatima, definiše se novi scenario sa novim determinističkim vrednostima originalnog stohastičkog problema. Iskustvo stečeno kroz veliki broj simulacija je korišćeno za razmatranje i formulisanje heuristika za generisanje scenarija. Opšti cilj istraživanja je da se kroz implementaciju ovog pristupa u rešavanju stohastičkih modela, dobijena optimalna rešenja pretvore u dobre upravljačke odluke koje će omogućiti postizanje postavljenih ciljeva i implementaciju stohastičkih modela u stvarnom svetu. Najvažniji doprinos rada biće definisanje novog pristupa rešenju problema stohastičke optimizacije, odnosno stvaranje efikasnog načina rešavanja stohastičkih modela kroz simulacioni pristup. Pored efikasnijeg rešenja modela, ponudićemo i nove scenarije u pristupu rešavanja stohastičkih optimizacionih modela, što bi omogućilo jednostavniju primenu odgovarajućih algoritama za rešavanje i implementaciju modela u stvarnom
svetu.