'Fokus ovog rada je na prikazivanju važnosti primene bihejviorističkog pristupa prilikom donošenja poslovnih odluka u modernim finansijama. Bihejviorističke finansije su relativno nova naučna disciplina koja proučava kako emocionalni, kognitivni i socijalni faktori utiču na finansijsko odlučivanje. Ove finansije se smatraju interdisciplinarnom granom nauke čiji koreni leže u psihologiji, a koja svoju primenu nalazi u oblasti odlučivanja u savremenim finansijama. Naša namera je da istaknemo potrebu za korišćenjem bihejviorističkih finansija, koje putem psihologije daje odgovore na to kako donosioci odluka biraju svoje opcije, istražujući poslovno odlučivanje i praveći vezu između klasičnih finansija i stvarnosti, odnosno kako finansijski akteri donose odluke, uzimajući u obzir sve lične emocije i ljudska ograničenja. Bihejvioristička teorija ne ignoriše emotivnost u ljudskom ponašanju, niti umanjuje veliki uticaj emocija na proces odlučivanja u modernim finansijama. Bihejviorističke finansije omogućavaju bolje razumevanje ponašanja investitora, menadžera i događaja u složenim i neizvesnim uslovima poslovanja koji se javljaju na finansijskim tržištima. Kako bi se istražilo da li i koliko su koncepti bihejviorističkih finansija prisutni u Srbiji i Crnoj Gori, sprovedena su tri fokus grupna intervjua sa menadžerima koji se bave finansijama i anketno istraživanje. Ciljevi fokus grupa su bili konstrukcija skale vrednosnih orijentacija menadžera zaposlenih u finansijama, koja je kasnije upotrebljena u anketnim ispitivanjima, kako bi se videlo koliko su koncepti bihejviorističkih finansija zastupljeni u praksi naših finansijskih institucija. Učešće u tri fokus grupe uzelo je 23 menadžera iz Crne Gore, koji su raspravljali o sledećim temama: menadžerske performanse, donošenje odluka, sistem vrednosti i biheviorističke finansije. Kao rezultat ovih moderiranih diskusija, nastala je i sedmostepena skala vrednosnih orijentacija menadžera, koja obuhvata 15 vrednosti i sastoji se od dva faktora: rezultatski orijentisane vrednosti i moralne vrednosti. Anketno istraživanje je sprovedeno sa idejom da se identifikuju dominantni stilovi odlučivanja među menadžerima zaposlenim u finansijama, kao i da se istraži uloga emocionalne kompetencije i vrednosnih orijentacija u formiranju stilova odlučivanja. Na osnovu rezultata istraživanja i analiza iz fokus grupa, može se zaključiti da menadžeri nisu dovoljno upoznati sa konceptima teorije biheviorističkih finansija i da ova znanja nisu dovoljno integrirana u praksi. Iako postoji saglasnost oko uticaja ličnosti na uspešnost u ovom poslu, selekcija zaposlenih gotovo da ne postoji, a kad ni postoji, ove karakteristike se ne proveravaju. Rezultati istraživanja pokazuju da među menadžerima preovlađuje racionalan stil odlučivanja, što nije u skladu sa bihejviorističkom teorijom finansija koja argumentuje da ljudi nisu uvek racionalni kada donose odluke. Naravno, mora se uzeti u obzir da se u našem društvu smatra da emotivnost nema mesta u poslovanju i da je poželjno da se odluke donose isključivo na osnovu razuma, što je ideja koja je napuštena u ekonomski razvijenim zemljama. Ipak, rezultati ovog istraživanja ukazuju da emocionalna kompetentnost i vrednosti doprinose formiranju racionalnog, intuitivnog i izbegavajućeg stila odlučivanja, što potvrđuje teoriju bihejviorističkih finansija koja ističe da na donošenje odluka, osim informacija, utiču i lične karakteristike, sistem vrednosti, prethodna iskustva donosioca odluka, kao i emocije, stavovi, motivacija i drugi psihološki faktori.'