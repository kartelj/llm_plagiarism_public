Efikasnost logističke mreže nosi sa sobom i konkurentske prednosti za firmu, ali i pomaže firmama da se nose sa sve strožijim enivronmentalnim regulativama i neizvjesnostima u poslovanju. Konfigurisanje logističke mreže (na primjer, određivanje lokacije, kapaciteta i tehnologije objekta) je jedan od najvažnijih strateških izazova u upravljanju lancem snabdevanja, a njen uticaj na ukupne performanse lanca snabdevanja je ogroman. Disertacija posebno ističe integrisane modele snabdevanja i povratne logistike. Integrisani modeli snabdevanja i povratne logistike, takođe poznati kao zatvorene petlje lanaca snabdevanja, definiraju se kao mreže koje obuhvataju tradicionalne kanale, odnosno tradicionalne logističke aktivnosti i tokove, zajedno sa povratnim kanalima.

Jedan od glavnih razloga za razvoj integrisane mreže snabdevanja i povratne logistike je smanjenje troškova koji nastaju u celom lancu snabdevanja, povećanje profita, kao i dostizanje specifičnih ciljeva koje zakonska regulativa postavlja pred firme, a tiču se povećane brige o zaštiti životne sredine. Osnovna hipoteza disertacije je da se metode operativnih istraživanja, koje se zasnivaju na matematičkim modelima posmatranih pojava i procesa, mogu efikasno koristiti za odlučivanje u logističkom sistemu koji istovremeno obuhvata proces snabdevanja i procese povraćaja sredstava.

Tema istraživanja u ovoj doktorskoj disertaciji je povratna logistika, kao i integrisani modeli snabdevanja i povratne logistike. Povratna logistika obuhvata logističke aktivnosti tokom celog toka proizvoda, od trenutka kada prestane potreba korisnika za tim proizvodom do njegovog ponovnog korišćenja na tržištu ili konačnog odlaganja. Pre svega, povratna logistika 4 uključuje fizički transport korišćenih proizvoda od krajnjeg korisnika do proizvođača, odnosno planiranje svih aspekata distribucije.

U disertaciji će se razviti i rešiti modeli lokacija i rutiranja koji omogućavaju da se proizvodi i materijali koje je potrebno dopremiti do snabdevača/proizvođača do krajnjeg korisnika, kao i proizvodi koje je potrebno vratiti od korisnika ka proizvođaču, odnosno ka njegovom skladištu, vrate najkraćim putem i sa najmanjim troškovima. Cilj istraživanja je doprinos razvoju integrisanog modela snabdevanja i povratne logistike. Izazov koji treba rešiti je uspostavljanje mreže integrisane logistike kako bi se spojile mreže snabdevanja i povratne logistike, čime bi se doprinelo povećanju efikasnosti i efektivnosti celokupnog lanca snabdevanja.

Ova disertacija predstavlja pet modela koji opisuju probleme izbora lokacija i ruta u integrisanim modelima snabdevanja i povratne logistike. Modeli su rešeni pomoću metoda višekriterijumske analize i heurističkih metoda. Jedan od modela izbora lokacije rešen je korišćenjem fazi AHP metode.

Četiri NP-teška problema su rešena koristeći heurističke metode. Za matematičke modele sa jednom i više funkcija cilja razvijene su heuristike bazirane na metodi promenljivih okolina (engl. variable neighbourhood search - VNS). Za svaki od četiri modela koji su rešeni metodom promenljivih okolina, razvijena su po dva algoritma.

U svim modelima je za lokalno pretraživanje korišćena metoda promenljivog spusta (engl. variable neighbourhood descend - VND) i isti algoritam je upotrebljen za sve modele. Problemi manjih dimenzija su rešeni do optimalnosti, a rezultati dobijeni korišćenjem heuristika upoređeni su sa optimalnim rešenjima. Optimalno rešenje je predstavljeno za procenu i potvrdu rešenja dobijenih korišćenjem heuristika.

Rezultati vodjenih istraživanja pokazuju da razvijene heuristike pružaju rešenja koja su bliska optimalnim, i da je vreme izvršavanja koristeći heuristike znatno kraće. Očekivani rezultati bi trebali bi da koriste naučnicima iz oblasti koje se bave logističkim principima i logistikom kao naukom, ali i praktičarima koji donose logističke odluke u proizvodnim preduzećima.