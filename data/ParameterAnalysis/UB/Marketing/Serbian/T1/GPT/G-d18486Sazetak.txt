Doktorski rad pod nazivom "Planiranje marketing komunikacionih strategija u kulturno-obrazovnim ustanovama za decu" obuhvata organizaciju teorijskih znanja, koja se temelje na rezultatima prethodnih istraživanja o marketing strategijama u kulturi i kulturno-obrazovnim ustanovama za decu, kao i na iskustvima stečenim tokom dugogodišnjeg rada u kulturnoj ustanovi za decu Gradske uprave u Beogradu i brojnim projektima za decu i mlade. Budući da ne postoji literatura koja sveobuhvatno tretira ovu tematiku, cilj istraživanja je jednako obradjivanje kulturno-obrazovnih ustanova za decu sa drugim kulturnim institucijama namenjenima starijim grupama. Centralna problematika koja se u radu obrađuje jeste nedostatak marketinškog razmišljanja u kulturnim ustanovama za decu, što direktno ugrožava njihovu opstojnost i budući razvoj. U sklopu istraživanja, putem intervjua, fokus grupa, upitnika i studija slučaja, analizirane su državne i privatne institucije i organizacije za decu i mlade u Srbiji i regiji, kao i slične institucije van regiona. Kroz analizu primene marketing komunikacionih strategija i odnos s javnošću, utvrdjeno je koliko ustanove za decu planiraju i sprovode te strategije. Rad sadrži i primere pozitivne prakse, za potrebe sveobuhvatne poredbene analize. U radu su analizirane specifičnosti marketing komunikacija u kulturnom i obrazovnom sektoru, kao i korelacija neprofitnog marketinga i odnosa s javnošću, koja je neophodna u neprofitnim kulturno-obrazovnim aktivnostima. Da bi kulturna ustanova za decu postigla konkurentsku poziciju, mora zadržati trenutne korisnike, privući potencijalne korisnike, ali i probuditi potrebe za istim kod takozvane nepostojeće publike. Problem u razvoju poslovanja kulturno-obrazovnih ustanova je nedostatak broja publike. Koristeći integrirane komunikacije marketinga i odnosa s javnošću, kulturno-obrazovne ustanove za decu mogu, u saradnji s školama, stvoriti potrebu za kulturom kod dece, kultivisati kulturne navike i omogućiti zdraviji razvoj. Teoretsko i empirijsko istraživanje potvrdilo je osnovnu hipotezu da je za uspešno pozicioniranje kulturno-obrazovne ustanove za decu neophodno kontinuirano primenjivati marketing komunikacione strategije. Utvrdjeno je da je marketing potreban i u oblasti kulture, odnosno obrazovanja, u najširem smislu. Iako postoji značajna razlika izmedu profitnog i neprofitnog sektora, postoje osnovni koncepti marketinga koji se mogu primeniti na oba sektora, a to su pružanje usluge/proizvoda koju korisnik/potrošač traži i uzajamno korisna razmena.