Razvoj savremenih informaciono-komunikacionih tehnologija omogućio je proširenje mogućnosti podučavanja i učenja korišćenjem novih metoda i alata za unapređenje kvaliteta elektronskog obrazovanja. Pored toga, pametna obrazovna okruženja i internet inteligentnih uređaja su omogućili promene u pristupima podučavanju i učenju, kako u tradicionalnim okruženjima obrazovanja, tako i u okruženjima virtuelnih zajednica. Različiti novi koncepti kolektivne inteligencije i kolaborativnog učenja, još uvek nisu jasno teorijsko-metodološki uobličeni u kontekstu elektronskog obrazovanja i pametnih obrazovnih okruženja. Među tim konceptima je i crowdsourcing koji koristi znanje i veštine umrežene grupe ljudi da bi se izvršio crowdsourcing zadatak. Crowdsourcing se u primeni pokazao kao efikasna inovacija u učenju i podučavanju, naučnoistraživačkom radu i za rešavanje različitih problema u obrazovanju. Glavna hipoteza koja je razvijena i dokazana u okviru doktorske disertacije je da se razvojem i primenom modela crowdsourcing-a u pametnim obrazovnim okruženjima unapređuju performanse i kvalitet obrazovanja, povećava se motivisanost studenata i poboljšavaju se konačni rezultati obrazovnog procesa. U eksperimentalnom delu doktorske disertacije realizovana su tri istraživačka projekta na dve visokoškolske institucije, koja su za cilj imala validaciju predloženih modela crowdsourcing-a u različitim obrazovnim okruženjima. Rezultati evaluacije su potvrdili veliki potencijal predloženih modela i potvrđena je značajna spremnost studenata na kolaboraciju, kompetentnost za rešavanje postavljenih zadataka, proizvodnju kvalitetnih rešenja i visok nivo njihove samoorganizovanosti.