Tradicionalno se verovalo da je uloga poslovnih organizacija u svetu da ostvaruju profit Proteklih decenija bili smo svedoci da je to verovanje upitno. Naime, neke od organizacija koje su ostvarivale veliki profit, bankrotirale su. Postavlja se pitanje šta je potrebno da bi organizacije bile održive. Istraživači su u prethodnom periodu predložili nekoliko modela koji pomažu da se ostvari održiva poslovna strategija. Ova doktorska disertacija ima za cilj da definiše novi model održivosti organizacije koji bi predstavljao pomoć strateškom odlučivanju koristeći višekriterijumske modele teorije odlučivanja. Istraživanje je sprovedeno u nekoliko faza. U prvoj fazi pretražena je dostupna relevantna literatura kako bi se prikupile informacije o indikatorima neophodnim za donošenje strateških odluka. Nakon toga, dodati su indikatori iz godišnjih izveštaja o održivosti najboljih svetskih organizacija. Odabirom 150 indikatora, koji su podeljeni u strateške perspektive po uzoru na Uravnoteženu karticu uspeha, sprovedeno je istraživanje u kojem su učestvovali donosioci strateških odluka. Na dobijenim rezultatima upotrebljeni su PCA i Varimax rotacija kako bi se utvrdilo da li postoji korelacija između pokazatelja i da li formiraju bilo kakve grupe. Utvrđeno je da je postoji osam perspektiva koje opisuju 69,38% celokupnog uzorka. Na osnovu toga, izabrani su indikatori koji najbolje predstavljaju te perspektive. U narednoj fazi je upotrebljena je fazi DEMATEL metodologija za izračunavanje uzročno-posledičnih veza između indikatora. Rezultati pokazuju da za ostvarivanje održive strategije, organizacije moraju razmotriti osam perspektiva, gde najveću težinu ima perspektiva učenja, najbolje predstavljena pokazateljem Razmena organizacionog znanja. Perspektiva liderstva je druga koju treba razmotriti, potom redom idu perspektive održivosti, procesa, društveno odgovornog poslovanja, rast/tržište, klijenti i perspektiva finansija. Formirani model svojom primenom treba da omogući veću verovatnoću održivosti organizacije u budućnosti.