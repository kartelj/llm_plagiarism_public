Cilj ove doktorske disertacije jeste da se razviju hibridni modeli koji će omogućiti unapređenje procesa višekriterijumskog odlučivanja. Postojeći alati, koji služe kao podrška višekriterijumskom odlučivanju, su se u praksi pokazali kao pouzdani i efikasni. Međutim, analizom istih uočeno je da je njihov glavni nedostatak to što ne posvećuju dovoljno pažnje međusobnoj komparaciju, uslovljenosti i logičkoj zavisnosti između atributa odlučivanja. Stoga, u okviru rada su predloženi višekriterijumski modeli za rešavanje problema odlučivanja koji se baziraju na kombinovanju klasičnih i fazi metoda višekriterijumske analize, kao i primeni interpolativne Bulove algebre. Glavna hipoteza od koje se polazi u okviru disertacije je da se kombinovanjem interpolativnog Bulovog pristupa, fazi logike i metoda višekriterijumske analize može bolje modelovati proces odlučivanja, nego korišćenjem pojedinačnih metoda višekriterijumske analize. Klasične metode višekriterijumske analize su u literaturi najčešće primenjivane za rešavanje problema odlučivanja, mada je njihovo osnovno ograničenje ne posedovanje adekvatnog okvira za prikazivanje neizvesnih/nepreciznih atributa. Takvi uslovi su pogodovali razvoju teorije fazi skupova, koja omogućava analizu neizvesnih atributa uz pomoć fazi brojeva. Stoga, u okviru doktorske disertacije razvijeni su hibridni modeli koji kombinuju klasične i fazi metode višekriterijumske analize, kako bi se prevazišli identifikovani nedostaci i postigli pouzdaniji rezultati. Takođe, predloženi su i modeli bazirani na interpolativnoj Bulovoj algebri koji uključuju logičke interakcije atributa. Na taj način se proširuju mogućnosti lingvističkih iskaza donosilaca odluke i omogućava se realniji prikaz problema. Predloženi modeli su testirani na primerima rangiranja poslovnih banaka i snabdevača telekomunikacione opreme. Za rešavanje problema izbora poslovnih banaka predložen je integrisani model koji kombinuje klasičnu i fazi metodu višekriterijumske analize. S druge strane, za rešavanje problema rangiranja snabdevača predložen je integrisani model koji kombinuje dve fazi metode višekriterijumske analize i hibridni model koji u analizu uključuje logičke interakcije između atributa uz upotrebu Bulove algebre i uz poštovanje svih Bulovih zakona. Rezultati koji su postignuti u okviru istraživanja pokazali su da se kombinovanjem metoda višekriterijumske analize mogu prevazići nedostaci klasičnih i nadmašiti rezultati pojedinačnih višekriterijumskih metoda. Sa druge strane, primenom interpolativne Bulove algebre omogućeno je modelovanje interakcija i uslovljenosti između atributa, a time je donosiocima odluke značajno olakšano jasnije predstavljanje stvarnog problema odlučivanja. Ključni doprinos doktorske disertacije je unapređenje sistema odlučivanja, razvojem kombinovanih višekriterijumskih modela, u situacijama kada se atributi odlučivanja ne mogu precizno odrediti i kada između njih postoje izvesne uslovljenosti i logičke interakcije. Osnovna motivacija izrade ovog rada je prevashodno njegova praktična primena u realnim poslovnim sistemima.