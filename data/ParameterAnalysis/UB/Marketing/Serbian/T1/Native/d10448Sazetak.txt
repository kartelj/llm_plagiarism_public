Upravljanje lancem snabdevanja obuhvata planiranje svih aktivnosti koje se odnose na snabdevanje, kao i koordinaciju i kolaboraciju sa partnerima u lancu. Usled nedovoljne koordinacije, dolazi do pojave efekta biča. Uzroci efekta biča u lancima snabdevanja mogu biti operacioni i bihejvioralni. Većina autora se bavi operacionim uzrocima, dok se bihejvioralni pominju kao važni, ali su nedovoljno istraženi. U bihejvioralne uzroke, između ostalog, spadaju i osobine ličnosti. Iako se u literaturi ističe neophodnost saradnje učesnika u lancima snabdevanja radi smanjenja efekta biča, nije istraživan uticaj kooperativnosti kao osobine ličnosti. U ovoj disertaciji je analiziran uticaj kooperativnosti učesnika u lancu snabdevanja na troškove lanca, kroz sprovođenje prilagođene pivske igre i pokazano je kako formirati lanac snabdevanja sa kooperativnim učesnicima. Kooperativnost učesnika je ispitana primenom upitnika orijentacije socijalne vrednosti (Social Value Orientation - SVO). Potvrđena je generalna hipoteza disertacije da povećanje kooperativnosti učesnika u lancu snabdevanja može da doprinese poboljšanju funkcionisanja lanca i rešavanju složenih problema koordinacije. Za proučavanje bihejvionalnog fenomena u lancu snabdevanja i analizu komunikacije i interakcija između učesnika u lancu snabdevanja korišćena je transakciona analiza i pokazano je kako poboljšati kooperativnost učesnika u već formiranom lancu snabdevanja. Na kraju su ponašanja kooperativnih učesnika koja su dala dobre rezultate definisana kao pravila ponašanja u lancu snabdevanja i uključena su u simulaciju primenom Petrijevih mreža. Time je dokazano da Petrijeve mreže pružaju mogućnost uključivanja brojnih faktora koji utiču na lance snabdevanja, čak i faktora kao što su osobine ličnosti, pa simulacija primenom Petrijevih mreža može zameniti realni eksperiment.