Stohastičko programiranje predstavlja aspekt operacionih istraživanja koji se fokusira na pristup uključivanja neizvesnosti u procesu odlučivanja te prihvata činjenicu da potpune informacije neće uvek biti dostupne donosiocu odluka. Glavni izazov u korišćenju stohastičkih modela nastaje od neizvesnosti parametara i činjenice da se optimalno rešenje definiše i dobija preko determinističkog dvojnika (ekvivalenta) originala. Potrebno je proceniti kvalitet rešenja odabranog determinističkog dvojnika s obzirom na funkciju kriterijuma koja može imati slučajan karakter, kao i verovatnoću zadovoljenja stohastičkih ograničenja. Problemi stohastičkog programiranja javljaju se u niz različitih oblasti, ali neka od najčešćih pogođenih područja uključuju planiranje proizvodnje, snabdevanje, logistiku, transport, upravljanje portfoliom, marketing i finansijske oblasti, kao i mnoge druge. Metodi rešavanja problema stohastičkog programiranja mogu se razložiti u tri glavna pravca: stohastička optimizacija, robusna optimizacija i verovatnosno zadovoljenje ograničenja (chance constrained programming), čime se postavlja osnova svim budućim istraživanjima u ovoj oblasti optimizacije. Robusni pristup predstavlja konzervativni način rada orijentisan prema najlošijem mogućem scenariju definisanjem odgovarajućeg determinističkog dvojnika originalnog problema koji eliminiše svu neizvesnost iz modela. Verovatnosno zadovoljenje ograničenja je pristup koji se odnosi specijalno na tretman neizvesnosti u parametrima ograničenja i posebno razmatra problem rešenja tog tipa. Glavna pretpostavka u ovom pristupu jeste da je neophodno zadovoljiti neku vrstu ograničenja koje je neizvesno, sa barem određenom minimalnom verovatnoćom. Motiv za razvoj i primenu verovatnosnog zadovoljenja ograničenja je potreba da se set ograničenja opisuje u terminima definisanja verovatnoće zadovoljenja ograničenja koje predstavlja rizik koji je donosilac odluka spreman da prihvati da će zadobijeno optimalno rešenje biti nedopustivo. Glavni i najzahtevniji izazov pristupa verovatnosnom zadovoljenju ograničenja je njegova računska izvodljivost, koji je direktno povezan sa mogućim otkrivanjem raspodele verovatnoće slučajnih varijabli. Ipak, svi gorenavedene pristupi zapravo predstavljaju dopunjujuće metode za optimizaciju pod uslovima neizvesnosti, svaki sa sopstvenim prednostima i nedostacima. Tema istraživanja u disertaciji odnosi se na ispitivanje različitih metoda tretiranja neizvesnosti u matematičkim modelima, odnosno razvoju novih pristupa rešavanju stohastičkih modela optimizacije. Osnovna ideja disertacije jeste da se realni problemi stohastičkog programiranja mogu efikasno rešavati kroz kombinaciju metoda klasične determinističke optimizacije i simulacije. Cilj istraživanja je pružanje doprinosa za razvoj oblasti stohastičkog programiranja kroz dizajn novog pristupa rešavanju slabo strukturiranih problema. Tačnije, u disertaciji je primenjena originalna metoda: iterativni optimizaciono-simulacijonim pristup. Ovaj pristup se sastoji iz dve faze: optimazacione faze koja podrazumeva definisanje i rešavanje determinističkog dvojnika originalnog problema, i simulacijone faze gde se proverava verovatnoća zadovoljavanja ograničenja uz pomoć simulacije. Svaki deterministički dvojnik predstavlja jedan novi scenario koji se proverava pomoću simulacije. Ukoliko donosilac odluke nije zadovoljan rezultatima, definiše se novi scenario sa novim determinističkim vrednostima originalnog stohastičkog problama. Iskustva stečena iz širokog spektra simulacija su korišćena za premišljanje i formiranje heuristike za kreiranje scenarija. Glavni cilj istraživanja je da se kroz implementaciju ovog pristupa rešavanja stohastičkih modela, dobijena optimalna rešenja pretvore u kvalitetne upravlajacke odluke koje će omogućiti realizaciju propisanih ciljeva i implementaciju stohastičkih modela u stvarnim sistemima. Najvažniji doprinos ovog rada biće definisanje novog pristupa rešavanju problema stohastičke optimizacije kakon što je kreiranje efikasnijih metode rešavanja stohastičkih modela uz korišćenje simulacijonog pristupa. Pored efikasnijeg rešavanja modela, predložićemo i nove scenarije u pristupima rešavanja stohastičkih optimizacionih modela, što bi omogućilo lakšu primeneu odgovarajućeg algoritama za rešavanje i implementaciju modela u realnom svetu.