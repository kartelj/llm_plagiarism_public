Progres i plasman novih tehnoloških dostignuća je presudan za svetsku ekonomiju jer stvaranje noviteta u proizvodima i uslugama može obnoviti postojeće i omogućiti stvaranje sasvim novih industrija. U ovom kontekstu, preduzetništvo se gleda kao glavni pokretač ekonomske i socijalne evolucije, kroz formiranje novih preduzeća, ideja, proizvoda i usluga. Sfera tehnološkog preduzetništva je u poslednjem periodu postala središnji deo pažnje mnogih naučnika i stručnjaka koji su svesni značaja razvoja preduzetništva i malih firmi za otvaranje posla, kreiranje novih radnih mesta, kao i stvaranje prosperiteta u društvu.  Proces tehnološkog preduzetništva započinje procenjivanjem tržišnih vrednosti novih otkrića i tehnologija, kombinuje ih sa trenutnim ili potencijalnim tržišnim potrebama, da bi se ovim procesom tržišna prilika preobrazila u komercijalni proizvod, uslugu ili novi biznis endevor. U ovom procesu, ključnu ulogu imaju pojedinci koji se organizuju u timove za oblikovanje tehnoloških preduzetničkih projekata. Ovaj način organizovanja se u teoriji i praksi, naziva "tehnološki startap" ili samo "startap", i definiše se kao privremena organizacija, stvorena sa namerom da pronađe održiv i skalabilan biznis model. Pored toga, startapi obuhvataju nove preduzetničke projekte u ranoj operativnoj fazi, koji se formiraju u sferama inovacija i najnovijih tehnologija, a odlikuje ih visoka dinamika, usmerenost na rast, profit i stvaranje novih tržišnih vrednosti.  Veliki broj preduzetnika koji u okviru svojih startapa razvijaju nove, tehnološki zasnovane proizvode i usluge, poseduju veliko tehnološko znanje i veštine. Zbog fokusa na tehnologiju i razvijanje novih proizvoda ili usluga, pokretači tehnoloških preduzetničkih projekata manje se koncentrišu na biznis orijentaciju, u čemu se često otkrivaju uzroci neuspeha. Predmet ispitivanja i analize doktorske disertacije je marketing i marketinška orijentacija, kao deo biznis orijentacije, u procesu razvoja tehnoloških preduzetničkih projekata. Koncept marketinške orijentacije se posmatra kao organizaciona kultura, koja efikasno oblikuje ponašanje u organizaciji, stvarajući superioran value za kupce što se smatra osnovom za uspešno poslovanje. Uticaj marketinške orijentacije na proces razvoja tehnoloških startapa, u disertaciji je analiziran kroz orijentaciju na konkurenciju, orijentaciju na kupce i inter-funkcionalnu koordinaciju. Izvan marketinške orijentacije, predmet analize je i koncept preduzetničkog marketinga, koji je posmatran kroz komponente preduzetničke orijentacije: inovativnost, proaktivnost, preuzimanje rizika, autonomija i konkurentska agresivnost. Analiza i istraživanje u ovoj disertaciji uključivali su i uticaj okruženja, nivoa konkurentnosti, kao i uloge mentora u procesu razvoja tehnoloških startapa. Pored toga, analizirane su i lične karakteristike uspešnih tehnoloških preduzetnika. Za razliku od već osnovanih kompanija sa poslovnom istorijom kao i od velikih korporacija, merenje performansi tehnoloških startapa se razlikuje od tradicionalnih načina merenja uspeha, što predstavlja veliki izazov, kako za teoriju tako i za praksu. Na osnovu analize teorije i rezultata kvalitativnog istraživanja sprovedenog nad posebnom ciljnom javnošću, identifikovano je 13 ciljeva razvoja tehnoloških startapa. Redukovanjem dimenzija ove skale u kvantitativnom istraživanju pomoću metode glavnih komponenti, generisano je četiri faktora uspeha procesa razvoja: uspeh ideje i koncepta, uspeh stvaranja ponude, uspeh razmene vrednosti i uspeh biznis modela. Rezultati kvantitativnog istraživanja sprovedenog u ovoj doktorskoj disertaciji ukazuju na značajnu ulogu i uticaj pojedinih komponenti marketinške i preduzetničke orijentacije tehnoloških startapa na uspeh njihovog procesa razvoja. Takođe, rezultati objašnjavaju uticaj konkurentnosti okruženja, kao i kreiranog konstrukta mentorstva na procesu razvoja tehnoloških startapa. Poslednjim delom istraživanja identifikovane su lične karakteristike uspešnih pokretača tehnoloških startapa.
