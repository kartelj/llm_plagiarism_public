'Rad ima za cilj da prvo razume situaciju u oblasti troškova kvaliteta u praksi i da utvrdi potrebu za definicijom modela troškova kvaliteta sa procesno-sistemskog stanovišta. Istraživanje je obuhvatilo 186 različitih organizacionih sistema. Samo su oni organizacioni sistemi koji su upućeni u terminologiju i osnovni koncept troškova kvaliteta bili odabrani za ovu studiju. Baza takvih organizacionih sistema osnovana je na osnovu tri indikatora njihovog poznavanja područja troškova kvaliteta. Rezultati ukazuju na visok nivo svesti o važnosti troškova kvaliteta i trend rasta broja organizacionih sistema koji počinju da praktikuju upravljanje troškovima kvaliteta. Izdvojeni su faktori koji utiču na sisteme upravljanja troškovima kvaliteta i analizirane su veze između varijabli koje opisuju te sisteme. Pored toga, izdvajaju se zahtevi ISO 9001:2015 standarda koji su, u odnosu na stav organizacija o uticaju ispunjavanja na adekvatnost upravljanja troškovima kvaliteta, u statistički značajnoj vezi sa varijablama koje opisuju sisteme upravljanja troškovima kvaliteta. Istraživanje je takođe ukazalo na potrebu za definicijom modela troškova kvaliteta sa procesno-sistemskog stanovišta, pa je PAF model u radu primenjen na nivou procesa, sa ciljem izrade modela troškova kvaliteta, gde se elementi troškova kvaliteta posmatraju u odnosu na izlaze iz procesa i gde se primenjuje princip da jedan proces utiče na kvalitet drugih procesa preko svojih izlaza. Troškovi kvaliteta u modelu određuju se u dva trenutka: trenutno (pre sprovođenja mera) i očekivano (nakon sprovođenja mera). Potrebne kontrolne, odnosno, mere poboljšanja provode se na osnovu analize uzroka neskladnosti i na osnovu pretpostavki PAF modela da preventivni i troškovi procene smanjuju troškove neskladnosti kao i ukupne troškove kvaliteta. Model vizualizuje razliku između ukupnih troškova kvaliteta u dva posmatrana trenutka kao najveće potencijalno smanjenje ukupnih troškova kvaliteta za posmatrani proces. Ova vrednost uzeta je kao kriterijum za rangiranje procesa prema njihovom prioritetu za sprovođenje definisanih kontrolnih, odnosno, mera poboljšanja, uzimajući u obzir pretpostavku PAF modela da veći troškovi ukazuju na lošiji kvalitet i samim tim veći prioritet za realizaciju takvih mera.'