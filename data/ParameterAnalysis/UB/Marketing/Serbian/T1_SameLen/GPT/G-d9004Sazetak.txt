'Uz korišćenje integrisanog upravljanja rizicima u finansijama, finansijske institucije mogu na siguran, profitabilan i efikasan način poslovati na lokalnom i svetskom nivou. Imajući u vidu da menadžment finansijskih rizika predstavlja odgovor na rizike tokom procesa finansijske posredovanja, ova studija pruža koncizan uvid u ulogu, važnost i posledice savremenih aktivnosti u kontroli finansijskih rizika, sa posebnim naglaskom na modele finansijskih rizika. Finansijske institucije (depozitarne i nedepozitarne), kao finansijski posrednici, nude usluge i suočavaju se sa različitim rizicima kao što su: kreditni rizik, rizik stope kamate i nesolventnosti, rizik likvidnosti, tržišni rizik, operativni i tehnološki rizik itd. Kombinacija ovih rizika može pokrenuti efekat horizontalnog i vertikalnog širenja talasa zaraze, što finansijsku instituciju (banku) može dovesti u zonu ekstremnih gubitaka – do bankrotstva. Većina finansijskih rizika su heterogeni i složeni, i mogu izazvati nesrazmerno velike gubitke, jer su povezani sa drugim rizicima, stoga kontinuirano multiplikuju njihov efekat. Strategije upravljanja rizicima, uz implementaciju informaciono-komunikacionih tehnologija imaju zadatak da finansijske institucije identifikuju sve aktuelne oblike neizvesnosti (rizike), mere, koriguju (ako je potrebno) i kontrolišu veličinu tih neizvesnosti pomoću novih metoda, finansijskih derivata (forwarda, fjučersa, opcija, svopova), sekjuritizacije i drugih alata. Na ovaj način, finansijske institucije (banke) slobodno mogu ući u poslove koji donose prihvatljiv prinos u odnosu na rizik, time stvarajući poslovnu atmosferu za kreiranje i povećanje vrednosti za svoje vlasnike (stejkholdere). Izmena regulative finansijskih institucija, posebno banaka (Bazel-II i Bazel III), u segmentu gde je količina kapitala proporcionalna sa količinom anticipiranog kreditnog rizika, ali i drugih rizika, kao što su tržišni i operativni, odnosno rizik likvidnosti, naišla je na snažan odjek.'