'U osnovi, ukupan rad ove doktorske disertacije, sa uvodom i zaključcima, sa sugestijama za buduća istraživanja, se sastoji iz tri zasebne, ali međusobno povezane i isprepletane celine, gde je uz svaku dat i odvojeni zaključak. Prvi deo (poglavlja od 2. do 5.) uključuje definisanje koncepta "indikatora kvaliteta", "ljudskog kapitala" i "družbenog kapitala", zajedno sa analizom njihovih odnosa. U ovom delu, prvo se zaključuje da koncept "ljudskog kapitala" služi da oceni vrednost naših ljudskih kapaciteta. I pored mnogih pokušaja za standarizovanje definicija i kategorija ljudskog kapitala, do sada nije postignut globalni konsenzus u vezi sa modelom za merenje; ovaj problem se odražava na većinu sektora, uključujući i nauku. Pri razvoju novih pristupa merenja ljudskog kapitala, sve više pažnje se posvećuje konceptu koji se na engleskom naziva "social capital"; iako domaći autori gotovo bez izuzetka ovaj koncept nazivaju "socijalnim kapitalom", uzimajući u obzir značenje odrednica "socijalno" i "društveno" (posebno uz imenice "kapital" i "svojina") utemeljene u našem jeziku tokom socijalističkog društvenog uređenja, kao i osnovni sadržaj izvornog koncepta, ovaj koncept bi se, na našem jeziku, pre mogao nazvati "družbenim kapitalom" - to je kapital koji raste kada se deli, koji proizilazi iz porodičnih, prijateljskih, profesionalnih i drugih veza. Na kraju, indikatori kvaliteta predstavljaju informaciju o fenomenu koji se proučava, koja omogućava analizu njegovog razvoja i proveru da li su postavljeni ciljevi kvaliteta ostvareni, na osnovu čega se određuje smer aktivnosti i stvaraju osnove za odlučivanje; razvoj modela indikatora kvaliteta ljudskog i družbenog kapitala, mada je rezultat unutrašnjih podsticanja, treba da se bazira i na prepoznavanju potreba i očekivanja onih koji su zainteresovani za proces, što značajno smanjuje verovatnoću pojave različitih formi sistemskog autizma. Drugi deo (poglavlje 6.) ima za cilj da izazove uobičajene poglede na probleme menadžmenta i pruži nova, ali i zaboravljena i zapostavljena - stara rešenja, tako što su dozvoljene ideje i teorije iz drugih oblasti (kao što su inženjerstvo i opšte tehničke oblasti, ali i filozofija, istorija i religija) da se preslikaju u domen društvene kompleksnosti, na koji se delimično odnosi i ovaj doktorski rad (naučna zajednica). Ovim je doprineto uspostavljanju osnova nove paradigme menadžmenta u oblasti ljudskog i družbenog kapitala, što je obezbedilo sasvim nove perspektive za rešavanje konkretnih problema i situacija unutar oblasti istraživanja u ovom doktorskom radu. Novi okvir, zasnovan na postulatima nauke o kompleksnosti, obuhvata žive metafore koje nekako predstavljaju smernice za shvatanje sveta i načina na koji ljudi daju značenje stvarima - tzv. "pogled na svet", a jedna od njenih glavnih prednosti je usmerenje prema smislenom razmišljanju izvan granica čiste linearizacije, što može značajno uticati na kreiranje politika u vezi sa procesima i projektima iz oblasti nauke, obrazovanja i produkcije znanja uopšte. Na taj način, otkrivena je osnova za razvijanje odgovarajućih indikatora kvaliteta ljudskog i družbenog kapitala naučne zajednice. U trećem delu (poglavlje 7.) se pristupa razvoju konkretnog modela indikatora kvaliteta za potrebe operacionalizacije istraživanja u ovom doktoratu. Ova procedura je obuhvatila otkrivanje potpuno novih izvora podataka, jer je ustanovljeno da čak i primena novih indikatora, uz zastarele forme podataka, teško može dovesti do osetnih poboljšanja - novi oblici podataka služe da obaveštavaju donosioce politika o promenama, ne samo vrednosti uobičajenih (za različite discipline menadžmenta) veličina, već i stavova, ponašanja, uverenja i mišljenja; kao i prelazak sa agregatne, makrostatistike na domen detalja, prilagođen uslovima karakterističnim za određenu zajednicu. Sama studija (implementacija modela) je sprovedena prikupljanjem podataka putem odgovarajuće ankete, distribuirane doktorima nauka u zemlji i svetu, i analizom profila - najpre, putem analize biografija, ali i, na širem planu, sakupljanjem podataka sa svih dostupnih internet izvora o ovim doktorima nauka (od „Google“ pretrage do profila na socijalnim mrežama). Na uzorku od 444 doktora nauka, od kojih je 202 iz zemlje, a 242 iz dijaspore, sve tri osnovne hipoteze ovog doktorata su potvrđene. Među najvažnijim nalazima su i da doktori nauka u dijaspori, u odnosu na one u zemlji, u skladu sa uspostavljenim standardima, objavljuju više od 4 puta više radova, oko 6 puta više publikacija u časopisima sa „impakt faktorom“, citirani su više od 15 puta više, u 14 puta više dokumenata, imaju 13 puta veću ukupnu vrednost "impakt faktora", više od 5 puta veću vrednost uticaja koji generiše akademska mreža „ResearchGate“ i oko 5,5 puta veću vrednost "h-index" - a. Dok su takođe više skloni primeni strategije sa većim brojem koautora - u proseku, imaju 4 puta više koautora od doktora nauka u zemlji. Osim toga, pokazalo se, na ovom uzorku, da naučna dijaspora ima prednost u pogledu shvatanja naučno-istraživačkog rada, mesta i uloge menadžmenta u istom, edukacije van zemlje u kojoj žive i rade, kao i jezika koji govore. Naši doktori nauka iz različitih delova sveta, takođe, smatraju da se ljudska svest razvija bržim tempom nego ikada pre, zbog uticaja nauke i tehnologije. Sa druge strane, članovi naučne zajednice u zemlji, prema ispitivanom uzorku, karakteriše veća posvećenost interesima šire zajednice sa kojom se identifikuju, uz doslednije poštovanje tradicije i baštine. Doktori nauka u zemlji smatraju važnijim "planiranje nasleđivanja" u poslu, više su spremni da uzmu u obzir iskustva svojih predaka prilikom donošenja važnih životnih odluka, i, uopšteno, izražavaju veću bojaznost da će sadašnji trendovi naše civilizacije - posebno u pogledu nivoa potrošnje, uprkos trenutnom nivou razvoja nauke, dovesti celo čovečanstvo do neke vrste kolapsa.'