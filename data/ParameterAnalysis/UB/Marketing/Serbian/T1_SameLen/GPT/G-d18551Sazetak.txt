Napredak moderne informaciono-komunikacione tehnologije doprineo je proširenju načina za prenošenje i usvajanje znanja koristeći nove metode i alate za poboljšanje kvaliteta e-obrazovanja. Takođe, razvoj inteligentnog obrazovnog okruženja i mreža inteligentnih uređaja su doprineli promeni metoda podučavanja i učenja, kako u konvencionalnom obrazovnom okruženju, tako i u virtualnim zajednicama. Mnogi novi koncepti poput kolektivne inteligencije i saradničkog učenja još uvek nemaju dovoljno definisane teorijsko-metodološke okvire u kontekstu e-obrazovanja i inteligentnih obrazovnih okruženja. Jedan od takvih koncepta je i crowdsourcing, koji se koristi za mobilizaciju znanja i sposobnosti mrežne grupe ljudi za rešavanje određenog zadatka. Crowdsourcing je pokazao svoju efikasnost u učenju i prenošenju znanja, naučnom istraživanju i rešavanju obrazovnih problema. Ključna hipoteza koja je razvijena i potvrđena u okviru doktorske disertacije je da se kroz primenu crowdsourcing modela u inteligentnim obrazovnim okruženjima unapređuju performanse i kvalitet edukacije, povećava motivacija studenata i poboljšavaju krajnji rezultati obrazovnog procesa. U eksperimentalnom segmentu doktorske disertacije, realizovano je tri istraživačka projekta na dve akademske institucije, sa ciljem potvrde efikasnosti predloženih crowdsourcing modela u različitim obrazovnim okruženjima. Rezultati evaluacije su pokazali visoki potencijal predloženih modela i potvrdili su veliku spremnost studenata za saradnju, sposobnost da reše postavljene zadatke, proizvode kvalitetna rešenja i visok nivo samostalne organizacije.