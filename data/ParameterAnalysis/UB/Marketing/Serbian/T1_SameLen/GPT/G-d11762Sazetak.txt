'Poslovna inteligencija, kao ključan faktor za pravilno i pravovremeno donošenje odluka koje su ključne za efikasno poslovanje i upravljanje bilo kojom organizacijom, omogućava skupljanje, skladištenje i obradu velike količine podataka. Trenutan rad na polju poslovne inteligencije pokazuje da podaci nisu samo smešteni u strukturirane baze podataka ili formate, već su derivirani iz nestrukturiranih izvora, sa ciljem pružanja preciznih informacija donosiocima odluka na svim nivoima. Sposobnost preduzeća da kreiraju sveobuhvatnu povezanost svojih izvora podataka i tačke donošenja odluka, su ključni za uspešnost koncepta inteligentne energetske mreže - Smart Grid. Smart Grid tehnologije donose inovacije u energetski sektor i utiču na sve delove lanca dostave električne energije, što izaziva promene u tržišnoj strukturi i poslovnim modelima. Poslovna inteligencija i infrastruktura zasnovana na upravljanju performansama već su identifikovane kao potreba za velike energetske sisteme koji prihvataju tehnologiju inteligentnih energetskih mreža. U ovoj disertaciji je prikazan model poslovne inteligencije za B2B elektronsko poslovanje sistemskih operatera i tržišta električne energije, dizajniran da podrži kontrolne aktivnosti tržišta električne energije sa potrebnim protokom podataka i informacija. Izgradnja rešenja poslovne inteligencije zahteva strukturiran i planirani pristup, koji je definisan kroz metodologiju, kao i odgovarajuću arhitekturu koja podrazumeva definisanje osnovnih elemenata skladišta podataka i koja opisuje kako su ti elementi izgrađeni i povezani. Metodološki pristup izrade sistema poslovne inteligencije, koji je predložen u ovoj disertaciji, imao je za nameru da istraži kako Kimbalov pristup projektovanju i izgradnji sistema poslovne inteligencije može biti uspešno primenjen kao temelj za implementaciju novih objekata u skladištu podataka, koji se samo delimično oslanjaju na ranije definisane objekte unutar SAP okruženja. Da bi se postigao ovaj cilj, počelo se sa jasno definisanim "odozdo-nagore" pristupom izgradnji rešenja skladišta podataka i predložen je modifikovani dimenzionalni životni ciklus, prilagođen standardnoj Accelerated SAP za Business Warehouse metodologiji. Metodološki pristup, koji je prezentovan u disertaciji, primenjen je u praksi i u tom cilju je razvijen sistem poslovne inteligencije za kontrolne aktivnosti tržišta električne energije. Predloženo rešenje poslovne inteligencije je procenjeno u Javnom preduzeću "Elektromreža Srbije". Rezultati pokazuju da poslovna inteligencija može pomoći efikasnijem upravljanju tržištem električne energije i da se može koristiti za izveštavanje u različitim segmentima poslovanja preduzeća. Osim toga, rezultati komparativne analize pružaju smernice i preporuke za kombinovane metodologije, koje se mogu koristiti prilikom razvoja robusnih sistema poslovne inteligencije.'