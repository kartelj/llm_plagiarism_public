"Doktorska teza „Koncipiranje marketinških komunikacijskih strategija u ustanovama kulture i obrazovanja za decu'' obuhvata sistematizaciju naučnih otkrića, izvedenih na osnovu prethodnih istraživanja komunikacijskih marketinških strategija u oblasti kulture i obrazovno-kulturnih institucija za decu te praktičnih znanja usvojenih tokom dugogodišnjeg angažmana u kulturnoj instituciji za decu gradskog saveta - Grada Beograda, kao i mnogobrojnim projektima namenjenim deci i mladima. Pošto literatura koja sveobuhvatno tretira ovu temu ne postoji, cilj ovog istraživanja jeste jednak tretman obrazovno-kulturnih institucija za decu i ostalih kulturnih institucija koje se obraćaju starijoj publici. Izazov kojim se teza bavi jeste nedostatak svesti o marketinškom pristupu u kulturnim institucijama za decu, što direktno ugrožava opstanak i buduću progresiju institucije. Za potrebe istraživanja, primenjujući intervjue, fokus grupe, ankete i studije slučaja, analizirale su se državne i privatne institucije i organizacije za decu i omladinu u Srbiji i regionu, uz pogled na slične institucije izvan regije. Analizom problema primene marketinških komunikacijskih strategija i odnosa sa javnošću, potvrđeno je u kojoj meri institucije za decu planiraju i primenjuju marketinške komunikacijske strategije. U okviru rada predstavljeni su i pozitivni primeri iz prakse, za sveukupno poređenje. Takođe, rad obuhvata analizu specifičnosti marketinške komunikacije u sferi kulture i obrazovanja, kao i korelacijskog odnosa između neprofitnog marketinga i odnosa sa javnošću, koja je nužna u neprofitnoj kulturološko-obrazovnoj delatnosti. Da bi kulturna institucija za decu postala konkurentska, mora zadržati postojeće korisnike, privući one koji su deo potencijalne publike, ali i probuditi interesovanje za istu među takozvanom nepostojećom publikom. Prepreka u razvoju poslovanja kulturološko-obrazovnih institucija je nedostatak adekvatne publike. Uz primenu integrisanih marketinških komunikacija i odnosa sa javnošću, kulturološko-obrazovne institucije za decu mogu, u saradnji sa školama, stvoriti potrebu za kulturom kod dece, formirati kulturne navike i doprineti zdravijem odrastanju. Teorijsko i empirijsko istraživanje potvrdilo je osnovnu hipotezu da je za uspešno pozicioniranje kulturološko-obrazovne institucije za decu nužno kontinuirano primenjivati marketinške komunikacijske strategije. Utvrđeno je da je marketing potreban u domenu kulture, odnosno u kulturi i obrazovanju, u najširem značenju te reči. Iako postoji značajna razlika između profitnog i neprofitnog sektora, osnovni marketinški koncepti mogu biti primenjeni na oba sektora, a to su ponuda usluge/proizvoda koju korisnik/potrošač zahteva i obostrano korisna razmena."