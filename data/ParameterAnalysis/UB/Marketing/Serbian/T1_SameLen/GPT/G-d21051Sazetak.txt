Doktorska studija je imala za cilj da ispita mogućnosti za razvoj novih ili poboljšanje postojećih modela za upravljanje znanjem koji će omogućiti sveobuhvatno razmatranje svih veza socijalnog kapitala sa upravljanjem znanjem, zasnovano na prethodno određenim ključnim osobinama socijalnog kapitala u kontekstu upravljanja znanjem u organizaciji. Pomoću analize relevantne literature je otkriven značajni broj međusobnih povezanosti i uticaja koji su potom empirijski testirani u neprofitnom sektoru tj. na organizacijama civilnog društva Evropske Unije i Zapadnog Balkana. Osim što su identifikovane karakteristike unutrašnjeg i spoljašnjeg mrežnog poslovanja ovih organizacija kao i nivo razvijenosti upravljanja znanjem, potvrđene su sve teoretske pretpostavke ali su ustanovljene i određene specifičnosti. Otkrivena je primetna predominacija dimenzija i elemenata unutrašnjeg socijalnog kapitala nad spoljašnjim što ukazuje na to da NVO očigledno daju veći značaj vezama koje dolaze iznutra tj. veza koje se ostvaruju preko pojedinaca kao i svih onih elemenata koje karakterišu te odnose a nalaze se u relacionim, kognitivnim i nodusnim dimenzijama. U tom pogledu, spoljašnji socijalni kapital, pre svega strukturalne forme kroz koje se uspostavlja i održava nije dovoljno prepoznao te stoga predstavlja oblast koju treba značajnije usavršavati. Ove specifičnosti su opažene i prilikom kombinovanja dimenzija i elemenata socijalnog kapitala sa fazama, kvalitetom i zrelošću upravljanja znanjem. Empirijsko istraživanje je potvrdilo da se elementi socijalnog kapitala mogu implementirati u postojeće modele upravljanja znanjem ali je zbog njihovih ograničenja, koji se najviše manifestuju u nedostatku procesne prirode funkcionisanja, praktičnije koristiti projektne modele upravljanja znanjem pa je time način na koji se socijalni kapital može integrisati u proces upravljanja znanjem prikazan na modifikovanom Gasikovom modelu. Primena ovako integriranog modela upravljanja znanjem je analizirana i u odnosu na njegovu praktičnu primenu kojom bi se NVO obezbedila nova paradigma poslovanja koja bi bila bazirana na znanju kao uslovu za konkurentnije i održivije poslovanje.