Doktorski rad "Strateški i ekonomski aspekti razvoja plemenite organizacije sa ciljem postizanja liderske pozicije u okruženju" autora mr Tanje Milić ima za primarni cilj analizu opcija i razvijanje novog koncepta koji bi unapredio poslovanje organizacija i pomogao ostvarivanje prestižnih, dugotrajno održivih liderskih pozicija. Autor veruje da se ovaj cilj može dostići razvijanjem koncepta plemenite organizacije kao inovativnog modela postizanja, negovanja i očuvanja liderstva, koji u sebi objedinjuje sve do sada poznate koncepte udružene u novu osnovnu svrhu poslovanja kompanija, baziranih na novim plemenitim vrednostima u odnosu prema potrošačima i stejkholderima u celosti, kao i prema samoj kompaniji. Savremeni zahtevi poslovnog okruženja nametnuli su "istakanje" novih vrednosti i principa poslovanja, koji će organizaciju ili kompaniju lansirati na vrh. Brzi naučno-tehnološki i socijalni razvoj, sve brža globalizacija i povezivanje tržišta, sofisticiranost potrošača, rastuća dostupnost proizvoda, usluga i resursa neophodnih za njihovu realizaciju, kao i dramatične izmene koje su se desile u prvom desetljeću 21. veka u poslovnom i životnom okruženju izazvane ljudskom aktivnošću imaju za posledicu da se kompanije moraju okrenuti alternativnim načinima osvajanja potrošača i drugih stejkholdera kako bi postigle lidersku poziciju. Iz tog razloga, sve više se uočava potreba da se organizacije u cilju ostvarivanja uspešnih rezultata usmere prema svojim stejkholderima i da se u ovim odnosima utemelje strategija na plemenitim vrednostima, prema mišljenju autora ovog rada. Plemenita organizacija je koncept koji bi trebao dovesti do ostvarivanja lojalnosti stejkholdera, posebno potrošača prema kompaniji; što će omogućiti dugotrajno održivi profit i liderstvo plemenite organizacije u odnosu na druge kompanije. Duhovni, plemeniti motivi i pristup osnovnim stejkholderima kompanije i njihovo očuvanje, kao i pažnja usmerena prema njima, prouzrokovaće da oni “zaborave” na druge kompanije, konkurente, i odano se vežu za nju kao plemenitu organizaciju, koja živi i postoji zbog njih, koja pokušava da uradi sve za njihovo dobro i koja je njihov pomagač, podrška i oslonac, neko u kome oni mogu imati poverenje. Takav koncept će omogućiti ostvarivanje željenog cilja, koji će obezbediti organizaciji vrhunski, održivi, stabilni, postojani profit i konstantan rast i razvoj. Čak i u uslovima ekonomske krize, kada će uprkos mogućem padu prodaje i profita usled slabije kupovne moći potrošača, sa prvim znacima izlaska iz kriznih perioda ostvarivati veći rast i profit u odnosu na druge kompanije, ali i tokom same krize, plemenita organizacija će biti u boljoj poziciji jer će zadržati lojalnost i podršku potrošača i drugih stejkholdera. U ovom doktorskom radu opisana je plemenita organizacija, njen koncept, način njenog funkcionisanja i izgradnje, prezentovani su rezultati istraživanja vezani za reakciju potrošača na određene plemenite aspekte kompanije i koliko ti aspekti utiču na njihovu vezanost za kompaniju, kao i stabilnost i čvrstinu njihove veze sa njom. Takođe su prikazani i rezultati istraživanja, koji se odnose na bitne savremene karakteristike kompanija, kao vodiči za dalji razvoj sa ciljem postizanja plemenite – vodeće organizacije. Pošto je u pitanju novi koncept i budući da plemenita organizacija ne postoji u praksi, istraživanja šire javnosti i predstavnika poslovnih organizacija, kao i primera najboljih praksi su inicijalno usmerena samo na ispitivanje uticaja i značaja pojedinih plemenitih segmenata poslovanja postojećih kompanija i vrednosti, kao i njihovih aspiracija prema potencijalnoj plemenitoj organizaciji sa ciljem približavanja dobijenih rezultata poželjnosti uvođenja samog koncepta plemenite organizacije u poslovne sisteme. Rezultati istraživanja pokazali su da su plemenite vrednosti i koncept plemenite organizacije visoko poželjni kod ispitanika šire javnosti. U pogledu stavova javnosti prema plemenitoj organizaciji, utvrđen je izuzetno visok procenat ispitanika koji ispoljavaju pozitivne stavove i ponašanje prema toj vrsti organizacije, što indikativno ukazuje na široko prihvatanje potencijalne plemenite organizacije koja bi se pojavila na tržištu, a time i na dostizanje liderske pozicije u okruženju od strane takve organizacije. Takođe, prikazani su i primeri kompanija koje neguju neke aspekte plemenite organizacije sa postignutim vrhunskim ekonomskim rezultatima, što ide u prilog opravdanosti razvoja i uvođenja koncepta plemenite organizacije u poslovne sisteme. Rezultati analize deskriptivne statistike indikativno pokazuju visok potencijal plemenite organizacije u odnosu na privlačenje i zadržavanje stejkholdera, pa stoga i ostvarivanje visokih poslovnih rezultata, slabljenje uticaja i značaja njenih konkurenata, kao i poboljšanje sveta u kojem živimo, čime su indikativno potvrđene i inicijalno postavljene hipoteze. Nadalje, rezultati istraživanja postojećih poslovnih organizacija pokazuju da su organizacije, koje u većoj meri poseduju i više cene plemenite vrednosti i aspekte poslovanja, ekonomski uspešnije od drugih organizacija. Istraživanje je takođe utvrdilo statistički značajnu razliku u vrednovanju svih ispitivanih vrednosti, vrlina i aspekata poslovanja od strane javnosti i od strane poslovnih organizacija u korist javnosti, što ukazuje na potrebu podizanja nivoa svesti o značaju i zastupljenosti posmatranih vrednosti, vrlina i aspekata poslovanja u poslovnim organizacijama, kao i na otvoren prostor za delovanje, uvođenje i primena koncepta plemenite organizacije razvijenog u ovoj doktorskoj disertaciji. Koncept je istražen sa svih aspekata organizacije i prikazana je konačna slika plemenite organizacije sa uputstvima njenog delovanja i razvoja. Očekuje se da će ova disertacija otvoriti potpuno novi put, kojim bi kompanije trebalo da idu, koji će dovesti do višestrukih povećanja njihovih priliva i profita, kao i stabilnosti održavanja njihovih stečenih pozicija i njihovog samog poboljšanja, kao i poboljšanja kvaliteta samog življenja.