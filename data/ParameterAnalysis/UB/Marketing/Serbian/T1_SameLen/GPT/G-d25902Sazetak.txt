Tema doktorske disertacije je kreiranje modela crowdsourcing­a u pametnim gradovima zasnovan na Internet of Things ­(IoT) tehnologiji i mobilnim platformama. Fokusirano je na centralno pitanje implementacije crowdsourcing­a, IoT i mobilnih tehnologija u svrhu unapređenja usluga pametnog grada. Istraživanje je usredsređeno na analizu, definiciju i primenu različitih oblika crowdsourcing­a kako bi se poboljšao kvalitet života u pametnim gradovima. U doktorskoj disertaciji se evaluira spremnost stanovnika da koriste crowdsourcing servise pametnog grada. Glavni cilj prvog dela istraživanja je identifikacija crowdsourcing složenih usluga baziranih na IoT i mobilnim tehnologijama koje bi podstakle participaciju građana u pametnom gradu. Fokus istraživanja je na onim gradovima koji su tek u procesu usklađivanja sa standardima pametnih gradova. Metodološki okvir za ispitivanje spremnosti građana bazira se na analizi različitih oblika crowdsourcing­a, poput crowd wisdom, crowdfunding, crowdvoting i crowdsensing, kao i njihovoj primeni u raznim sektorima, kao što su transport, ekologija, komunalne usluge i zdravlje. Prikupljeni podaci su rezultat ankete sprovedene među 210 ispitanika u Beogradu. Utvrđeno je da su ispitanici spremni da koriste crowdsourcing usluge bazirane na crowd wisdom, crowdfunding i crowdvoting modelima. Dalje, pokazalo se da su građani najviše zainteresovani za usluge u oblasti zaštite prirode (servisi zasnovani na finansiranju projekata vezanih za solarne panele i ekologiju) i transporta (servisi povezani sa e­participacijom građana u cilju poboljšanja javnog prevoza). Ovi rezultati, osim što ukazuju na prioritetne servise za implementaciju, mogu biti korisni prilikom pokretanja drugih projekata pametnih gradova. Prikazana metodologija i zaključci mogu poslužiti kao element šireg okvira za odabir projekata implementacije pametnih gradova. Disertacija predstavlja razvoj crowdsourcing platforme Pametan Beograd, koja ima za cilj da motiviše građane na timski rad, koristeći kolektivnu inteligenciju i formiranjem organizovane online zajednice. Putem ove crowdsourcing platforme, građani pametnog grada mogu da se informišu o aktuelnim problemima u oblastima ekologije, komunalnih usluga i transporta. Registrovani korisnici platforme imaju priliku da svojim učešćem pomognu u rešavanju postojećih problema, da pokreću nove inicijative, dele informacije od značaja, prikupljene preko odgovarajućih mobilnih uređaja, prijavljuju probleme u gradu. Osim toga, na platformi je uveden crowdvoting servis za glasanje za pokrenute inicijative u pametnom gradu. Model koji je predložen u disertaciji bi trebalo da poboljša informisanje i učešće građana u pametnom gradu. Evaluacija modela koji je razvijen u disertaciji je izvršena kako bi se testirao sistem i merili relevantni parametri koji utiču na efektivnost i korisnost ovog modela. Eksperimentalni rezultati potvrđuju osnovnu hipotezu da razvojom i primenom modela crowdsourcing­a baziranog na IoT i mobilnim tehnologijama, se unapređuje participacija građana u processu prikupljanja, širenja i korišćenja informacija u pametnom gradu.