Kibernetsko ratovanje podrazumeva borbu unutar kibernetskog prostora, koja je utemeljena na upotrebi informaciono-komunikacijskih tehnologija. Ono je specijalan vid međunarodnih konflikata, različit od konvencionalnih oblika ratovanja po pitanju sredstava, metoda i aktera. Upotreba kibernetskog ratovanja nije vezana za periode rata ili mira. U pogledu tehnika, metoda i procesa napada, ne razlikuje se bitno od kriminalnih, špijunskih ili terorističkih aktivnosti. Moc kibernetskog, tehnološki fundamentiranog oblika sukoba, raste sa rastom zastupljenosti i uticaja informacionih tehnologija na nacionalnom i globalnom planu. Međunarodno iskustvo konflikta u kibernetskom prostoru je realno i dinamično. Države izdvajaju sve veća sredstva iz budžeta za konflikte u kibernetskom prostoru, razvijaju kapacitete i organizacijske strukture za sprovođenje operacija u kibernetskom prostoru, te usvajaju doktrine i strategije njihove upotrebe i razvoja. Neke države su proglasile kibernetski prostor petim domenom vojnih operacija, jednako važnim kao zemlja, more, vazduh i svemir. Bez obzira na to, međunarodna zajednica ima prirodnu potrebu da reguliše sve konflikte, uključujući i kibernetsko ratovanje. Logičan put za to je primena postojećeg prava ratovanja i analogije sa odgovarajućim situacijama oružanih sukoba u fizičkom prostoru. Uprkos kratkom periodu razvoja doktrina, metoda i sredstava za sprovođenje operacija u kibernetskom prostoru, savremena naučna i stručna literatura je bogata radovima koji se bave mogućim načinima primene pomenute analogije za regulaciju kibernetskog ratovanja. Posebnu ulogu u ovoj literaturi ima primena prava na bazi efekata kibernetskih napada. Ovaj pristup je prihvatio veći broj međunarodnih pravnih stručnjaka, uključujući autore Talinskog priručnika za kibernetsko ratovanje. Ukoliko bi se izuzeli teorijski stavovi, situacije i posledice kibernetskih napada na međunarodnom planu ostaju nerešene i neregulisane u praktičnom smislu. Države sprovode operacije u kibernetskom prostoru, koristeći se činjenicom da je teško otkriti napade sve dok se njihove posledice ne otkriju; da je često nemoguće identifikovati i atribuirati napadača, odnosno efektivno utvrditi odgovornost neke države za izvedeni napad i njegove posledice u skladu sa pravilima, normama i principima Međunarodnog prava oružanih sukoba. Imajući u vidu značaj kibernetskih sukoba i ratovanja u savremenim međunarodnim odnosima, i očekivani rast njihove važnosti u skladu sa budućim razvojem informacionih tehnologija, kao i nemogućnost praktične regulacije situacija primenom tradicionalnog prava oružanih sukoba, predmet ove disertacije je međunarodno- pravna regulacija sukoba u kibernetskom prostoru. Cilj istraživanja jeste rentabilnosti, utvrđivanje prirode kibernetskog ratovanja i sukoba u kibernetskom prostoru, u cilju predlaganja načina njegove buduće regulacije. Taj cilj je dostupan tokom istraživanja posredstvom analize pretnji od sukoba u kibernetskom prostoru; njegovim najbitnijim specifičnostima, prirodi, vrstama i sadržaju; vrednovanja primenjivosti tradicionalnog prava na nove situacije sukoba u kibernetskom prostoru, i stvaranja osnove za buduća teorijska i praktična istraživanja u oblasti sukoba u kibernetskom prostoru. Uzimajući u obzir ograničenja koja proizilaze iz tehnološke prirode informaciono-komunikacijskih tehnologija i kibernetskog prostora, i brzu i dinamičnu upotrebu tih tehnologija u svrhu sukoba između država u kibernetskom prostoru, polazna hipoteza tokom istraživanja je bila da ne postoji teorijska osnova za dugoročno predviđanje i samim tim razumevanje prirode kibernetskog ratovanja, niti za njegovu međunarodno-pravnu regulaciju. Uzevši u obzir promenljivu prirodu kibernetskog ratovanja i sukoba, i potrebu za istovremenom i kompleksnom analizom predmeta istraživanja u kontekstu više različitih naučnih disciplina, kao što su računarske, pravne, vojne i sociološke nauke, kao i dosadašnje vojne teorije i prakse, i prakse informacione bezbednosti, prihvaćen je multidisciplinarni i djelomično interdisciplinarni pristup istraživanju. U cilju pružanja naučnog objašnjenja ključnih kategorija, fenomena i pojmova značajnih za istraživanje, kao što su kibernetski prostor, kibernetski napadi, kibernetsko oružje, kibernetsko ratovanje i sukobi u kibernetskom prostoru, izvršena je iscrpna analiza i sistematizacija dosadašnjih znanja, prakse i iskustava u oblasti kibernetskih sukoba i ratovanja. Cilj ovog procesa je bio sinteza spomenutih ključnih pojmova važnih za shvatanje prirode kibernetskog ratovanja i njegove međunarodne pravne regulacije. Rezultati istraživanja su pokazali da je kibernetsko ratovanje tehnološki zavisan oblik sukoba koji se odigrava u kibernetskom prostoru i koji se konceptualno razlikuje od svih tradicionalnih oblika sukoba u fizičkom okruženju. Ključni elementi sukoba u kibernetskom prostoru, kao što su sredstva sukoba (oružje), učesnici i metode ratovanja se po svojoj prirodi značajno razlikuju od situacija tokom tradicionalnih oružanih sukoba. Ključni problemi međunarodno-pravne regulacije kibernetskog ratovanja se odnose na čestu nemogućnost otkrivanja kibernetskih napada, identifikaciju i atribuciju napadača i utvrđivanje odgovornosti država za napad. Ovi problemi proizilaze iz tehnološke prirode i stoga se ne mogu efikasno rešiti samo pravnim regulacijom, bez primene odgovarajućih tehnoloških rešenja. Na nekim terenima, kao što je izvođenje kibernetskih napada sa direktnim učešćem ljudi van javnih i zatvorenih računarskih informacionih mreža, ključne aktivnosti za upotrebu prava se ne mogu praktično ostvariti. U radu je sprovedena sveobuhvatna analiza velikog broja relevantnih izvora pojmova, definicija i koncepata, na osnovu kojih su određene ključne karakteristike kibernetskog prostora i vođenja sukoba unutar njega. Prema rezultatima analize, kibernetski prostor je okruženje u kome se stvaraju, čuvaju, obrađuju, razmenjuju i uništavaju podaci i informacije pomoću računarskih sistema za koje je karakteristično postojanje ili mogućnost formiranja mrežnih sistema, procesa i ljudi na nivou podataka. Ova disertacija se posebno odnosi na probleme primene tradicionalnog Međunarodnog prava oružanih sukoba na sukobe u kibernetskom prostoru, izvodi analizu ključnih pojmova, koncepata i fenomena značajnih za kibernetsko ratovanje među državama i nudi predlog u skladu sa utvrđenim rezultatima istraživanja koji se odnosi na buduće ponašanje država u cilju izgradnje sposobnosti za kibernetsku odbranu od napada u kibernetskom prostoru i na međunarodno-pravnu akciju na budućem regulisanju sukoba u kibernetskom prostoru. Za razliku od tradicionalnih sukoba u fizičkom okruženju koji predstavljaju organizovanu upotrebu ekskluzivnog i specifičnog naoružanja, odnosno sredstava za vođenje sukoba, kibernetsko ratovanje je proces, a ne upotreba „kibernetskog oružja“. Taj proces predstavlja nameran prekid informacione bezbednosti pogođenog sistema u kibernetskom prostoru u vojne svrhe. U principu, svaki proces kibernetskog napada se sastoji od otkrivanja ranjivosti ciljanog sistema, utvrđivanja njegove prirode, iskorišćavanje ranjivosti radi neovlašćenog pristupanja sistemu i izvršenje dejstva napada. Ovaj proces primarno zavisi od tehnologije računarskih sistema i informacione bezbednosti, a ne od vojne veštine i prakse. Ipak, bez obzira na to što ga ne moraju izvoditi vojnici, što u procesu kibernetskog napada nema primene specifičnog, vojnog oružja i što se može izvoditi u miru kao i tokom rata, u okviru ili van konteksta političkog sukoba, prikriveno, odloženo i decentralizovano, kibernetski napadi imaju potencijal da ostvare značajne vojne efekte i ciljeve na taktičkom, operativnom i strategijskom nivou. Uzevši u obzir specifičnu, tehnološki utemeljenu prirodu kibernetskog ratovanja, ono se mora shvatiti u najširem konceptu, ne kao sukob u stanju rata ili vojna aktivnost tokom vojnih operacija u fizičkom okruženju, već kao veliki broj mogućih aktivnosti koje se odigravaju na fizičkom, logičkom i kognitivnom nivou kibernetskog prostora. Logički nivo kibernetskog prostora, utemeljen na logičko-matematičkim pravilima i instrukcijama, je osnova kibernetskog prostora, koja povezuje njegov uticaj na živi i neživi svet u fizičkom okruženju preko podataka, računarskih sistema koji ih obrade i značenja koje te informacije nose. Široka upotreba informaciono-komunikacijskih tehnologija u kibernetskom prostoru u svrhu vođenja sukoba na međunarodnom planu je posledica njihove velike zastupljenosti u svim segmentima ljudskog života i rada. U tom procesu se koriste iste tehnologije i principi njihovog rada kako u okruženju u miru, tako i u vojnom. Ova činjenica, a ne obim i sadržaj efekata sukoba u kibernetskom prostoru, čini ovu vrstu sukoba i ratovanja perspektivnim u budućnosti i daje im mogućnost brzog razvoja i menjanja forme, upotrebe i posledica. Cilj ove disertacije je sadržan u identifikaciji prirode kibernetskih konflikata i ratovanja, njihovih izvora i odnosa između vojne, međunarodno-pravne, socijalne i informaciono-bezbedonosne prakse. Iz ovog cilja nastaje i praktičan doprinos disertacije, koji se izražava u zaključcima njenog istraživanja. Jedan od zaključaka disertacije jeste da kibernetsko ratovanje ima široku budućnost primene, koja primarno zavisi od razvoja informaciono-komunikacijskih tehnologija, a ne od sposobnosti međunarodne zajednice da na tradicionalan način međunarodno-pravno reguliše sukobe u kibernetskom prostoru. Ostali zaključci se odnose na pravce izgradnje kapaciteta za kibernetsko ratovanje na nacionalnom planu, kao i na jedini mogući pravac praktične regulacije kibernetskih sukoba na međunarodnom planu. U disertaciji je naglašeno da osnova za izgradnju nacionalnog sistema kibernetske odbrane ne leži u posedovanju i upotrebi tehničkih sistema za izvođenje operacija u kibernetskom prostoru, već u upravljanju specifičnim znanjem u oblasti upotrebljene informacione bezbednosti u kibernetskom prostoru na nacionalnom planu. Takođe, utvrđeno je da međunarodno-pravna regulacija kibernetskog ratovanja nije moguća samo primenom tradicionalnog Međunarodnog prava oružanih sukoba, pa čak ni izgradnjom novih pravnih sistema, ukoliko su oni zasnovani samo na tradicionalnim pravnim rešenjima, bez istovremenog uključivanja i upotrebe tehnoloških rešenja na osnovnom nivou savremenih informaciono-komunikacijskih tehnologija. Zaključak analize je da će razvoj novih tehnologija vrlo brzo doneti razvoj novih sposobnosti za kibernetsko ratovanje. U radu je zaključeno da je jedini način praktične regulacije kibernetskog ratovanja na međunarodnom planu, i ujedno ograničavanja njegovih negativnih posledica, sadržan u mogućoj bilateralnoj i multilateralnoj saradnji zainteresovanih strana u međunarodnoj zajednici. Sukobi u kibernetskom prostoru se ne odvijaju samo tokom rata, i ne samo primenom vojnih ofanzivnih operacija, pa se rešenje za njihovu regulaciju ne može naći isključivo u Međunarodnom pravu oružanih sukoba, već mora biti sveobuhvatan pristup koji sadrži brojne mogućnosti i aktivnosti vojnog i mirnodopskog ispoljavanja nacionalne sile. Rešenje za ograničavanje kibernetskih sukoba leži u kombinacionoj primeni diplomatskih, političkih, ekonomskih, vojnih, pravnih, informacionih i drugih napora i aktivnosti.