Tema doktorata je stvaranje modela eko-upravljanja na državnom nivou, koji se fokusira na inkorporaciju metoda za procenjivanje rizika, kako bi se pomoglo donošenju odluka na nacionalnom nivou u izradi zakona, politika, regulativa i nacionalnih strategija i, ujedno, unapredio ekološki rizik menadžment na državnom nivou. Osim toga, model treba da obezbedi holističku perspektivu pri procenjivanju rizika, uzimajući u obzir faktore rizika koji se često prenebregavaju, kao što je percepcija rizika od strane javnosti i odnos prema eko-rizicima različitih aktera društva, od pojedinaca, preko organizacija, do drugih društvenih grupa. Nacionalni model eko-upravljanja koji inkorporira metode procene rizika (Model EUnNN-IMPR) predstavljen u disertaciji je zasnovan na hibridnom pristupu, koji koristi kvalitativne i kvantitativne metode procene rizika u rangiranju promenljivih eko-rizika i rizika za okolinu, čime se podržava odlučivanje pri postavljanju prioriteta ciljeva eko-upravljanja. Primena ovog modela je usmerena na identifikaciju kritičnih područja eko-upravljanja na nacionalnom nivou i pružanje smernica za definisanje strateških prioriteta za rešavanje ekoloških problema i zaštitu životne sredine. Jedna od prednosti ovakvog modela je u poboljšanju kvaliteta životne sredine i zdravlja stanovništva zemlje kroz rezultate primene modela eko-upravljanja na nacionalnom nivou, koje podrazumeva određivanje prioriteta pri ostvarivanju ciljeva eko-upravljanja zasnovanih na rangiranim eko-rizicima i rizicima za okolinu i uključivanja javnosti ne samo u proces ocene rizika, već i donošenja ekoloških odluka, čime se podržava implementacija transparentnih i efikasnih državnih politika i strategija zaštite životne sredine.