Učinkovita logistička mreža usmerava prema konkurencijskoj prednosti kompanija i pomaže im da se nose sa stalno rastućim i strožim propisima u domenu zaštite životne sredine i nesigurnostima u poslovanju. Konfiguriranje logističke mreže (npr. određivanje lokaliteta, kapaciteta i tehnoloških postupaka objekata) je jedan od ključnih strateških problema lanca snabdevanja i veliki je njen uticaj na sveukupne rezultate lanca snabdevanja. Specifično, fokus disertacije je na integriranim modelima opskrbne i povratne logistike. Integrirani modeli opskrbne i povratne logistike, poznati kao zatvorene petlje lanaca snabdevanja, definišu se kao mreže koje uključuju standardne kanale, odnosno klasične logističke aktivnosti i tokove zajedno sa povratnim kanalima. Glavni razlog za evoluciju integrirane mreže opskrbne i povratne logistike je redukcija troškova celokupnoga lanca snabdevanja, povećanje profita, ali i postizanje posebnih ciljeva postavljenih pred preduzeća putem pravnih propisa i regulativa, a odnose se na povećanu brigu o očuvanju okoline. Temeljna pretpostavka ove disertacije je da se metode operacionih istraživanja koje se temelje na matematičkim modelima posmatranih fenomena i procesa mogu efikasno primeniti u svrhu odlučivanja u logističkom sistemu koji uključuje proces nabavke i procese povraćaja resursa. Fokus istraživanja ove doktorske rasprave je na povratnoj logistici, kao i na integriranim modelima opskrbne i povratne logistike. Povratna logistika obuhvata logističke aktivnosti tijekom celog životnog ciklusa proizvoda od trenutka kada korisnici više ne trebaju taj proizvod do njegove ponovne upotrebe na tržištu ili konačnog odlaganja. Prvenstveno, povratna logistika uključuje fizički transport korišćenih proizvoda od krajnjeg potrošača do proizvođača, odnosno planiranje svih aspekata distribucije. Ova disertacija razvija i rešava takve modele lokacija i rutiranja koji će omogućiti da proizvodi i materijali koje treba dopremiti do dobavljača/proizvođača do krajnjeg korisnika, kao i proizvodi koji se moraju vratiti od potrošača do proizvođača, ili njegovog skladišta, budu vraćeni najkraćim putem i sa minimalnim troškovima. Cilj istraživanja je doprinos razvoju integriranih modela opskrbne i povratne logistike. Problem koji treba rešiti jeste određivanje mreže integrirane logistike kako bi se povezale mreže opskrbne i povratne logistike, i tako omogućilo povećanje efikasnosti i efektivnosti celog lanca snabdevanja. U ovoj disertaciji predstavljeno je pet modela koji opisuju probleme izbora lokacija i ruta u integriranim modelima opskrbne i povratne logistike. Modeli su rešeni pomoću metoda multikriterijske analize i heurističkih metoda. Prvi od modela izbora lokacija rešen je primenom fazi AHP metode. Četiri NP tvrdih problema rešeno je upotrebom heurističkih metoda. Za matematičke modele sa jednom i više funkcija cilja razvijene su heuristike zasnovane na metodama promenjivih okolina (eng. Variable neighbourhood search – VNS). Za svaki od četiri modela koji su rešeni metodom promenjivih okolina razvijena su po dva algoritma. U svim modelima je za lokalno pretraživanje korišćena metoda promenjivog spusta (engl. Variable neighbourhood descend – VND) i primenjen je isti algoritam za sve modele. Problemi manjih dimenzija rešeni su do optimalnosti i rezultati korišćenja heuristika su upoređeni s optimalnim rešenjima. Optimajno rešenje je predstavljeno kako bi se procenili i potvrdili rezultati dobijeni korišćenjem heuristika. 5 Istraživanja su pokazala da razvijene heuristike daju rešenja bliska optimalnim, te je vreme izvršavanja koristeći heuristike znatno skraćeno. Očekivani rezultati trebali bi biti korisni istraživačima u oblastima vođenim logističkim principima i logistikom kao naukom, ali i praktičarima koji donose logističke odluke u proizvodnim preduzećima.