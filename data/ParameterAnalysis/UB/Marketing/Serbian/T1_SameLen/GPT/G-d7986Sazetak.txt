'Oblast proučavanja u ovom radu su marketinške strategije koje ciljaju da izgrade poverenje kupaca u internet okruženju. Da bi se stekao uvid u situacije koje utiču na ove strategije, ispitani su trenutni koncepti i literatura u oblasti e-trgovine, poverenja kupaca, sa posebnim naglaskom na elemente koji doprinose poverenju u digitalnom okruženju. Istražujući faktore poverenja, identifikovani su faktori za koje je statistička analiza potvrdila da utiču na izgradnju poverenja internet kupaca. Na osnovu ovih faktora i trenutnih teorijskih koncepta, formiran je okvir za izgradnju poverenja kupaca na internetu. Ovaj okvir, pored generalnih smernica formulisanih kao marketinške strategije, uključuje i preporuke za sprovođenje ovih strategija u praksi. Dopinos disertacije se odnosi na nekoliko ključnih oblasti: (1) izvršena je sistemizacija literature u oblasti poverenja generalno, modela na koje se bazira izgradnja poverenja i poverenja u online okruženju; (2) daje se sveobuhvatni pregled situacije u svetu i kod nas, što omogućava tačan pregled oblasti e-trgovine; (3) formiran je konceptualni okvir poverenja, koji poverenje razdvaja u konceptualne segmente sa njihovim detaljnim opisom. Ovaj konceptualni okvir pruža temeljno razumijevanje pojma internet poverenja i predstavlja osnovu za dalje formulisanje strategija, aktivnosti i metoda za izgradnju online poverenja, ali može poslužiti i kao model za analizu sličnih koncepata, kao što su lojalnost ili zadovoljstvo; (4) identifikovani su faktori koji utiču na poverenje kupaca na internetu i predočeni na sistematizovan i logičan način, čime se postavljaju osnovne smernice za aktivnosti kompanija koje žele da unaprede poverenje online kupaca (5) predstavljen je teorijski okvir kreiranja strategija u digitalnom okruženju, koji predstavlja sveobuhvatan vodič i čija primena je znatno šira od predmeta ove disertacije. Ovaj okvir moguće je primeniti u procesu kreiranja strategija koje se odnose na ostale aspekte e-trgovine, zatim kod strategija povezanih sa online obrazovanjem, online bankarstvom i brojnim drugim konceptima; (6) formiran je okvir za izgradnju poverenja, koji sadrži strategije i konkretne aktivnosti implementacije, čija primena u praksi omogućava izgradnju poverenja internet kupaca, kao i smanjenje percepiranog rizika, povećanje percepirane korisnosti i lakoće korišćenja e-prodavnica.'