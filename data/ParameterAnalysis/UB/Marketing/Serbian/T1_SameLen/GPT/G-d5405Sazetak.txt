'Istraživanja sprovedena u poslednjih 20 godina pokazala su da iako se koriste različiti modeli za upravljanje ili osiguranje kvaliteta u zdravstvenim organizacijama, još uvek postoje nesuglasice i greške koje utiču na postizanje neophodnog nivoa kvaliteta. Modeli upravljanja kvalitetom koji su projektovani i primenjeni razlikuju se među sobom, uprkos činjenici da su često zasnovani na istim smernicama, pravilima ili konceptima pa se stoga dobijaju različiti rezultati u njihovoj primeni. Izvor razlika u strukturi modela, kao i razlika u primeni tih modela se može naći u procesu njihove implementacije u zdravstvenim organizacijama, pri čemu su često zanemareni procesi koji nisu klinički ali i dalje utiču na kvalitet. Informacije o kvalitetu lečenja ili dijagnostike koje su neophodne pacijentima da bi mogli da odaberu organizaciju, lekara ili tretman često su nedostupne, neadekvatne ili ne korisne za donošenje optimalnih odluka. Izveštaji o kvalitetu zdravstvenih organizacija su uglavnom kreirani za potrebe države, sponzora ili finansijera, što znači da pacijenti nisu adekvatno informisani kako bi samostalno mogli da biraju na osnovu kvaliteta. Zbog toga visokokvalitetne zdravstvene organizacije ne mogu očekivati povećanu potražnju svojih usluga, a pacijenti ne mogu lako ali na osnovu činjenica odabrati određenu zdravstvenu organizaciju, lekara ili način lečenja. Postoje dva glavna problema u ostvarenju kvaliteta u zdravstvenim organizacijama i ostvarenju prednosti na osnovu tog kvaliteta. Prvi problem nastaje tokom transformacije opštih standarda i smernica u konkretan model za datu zdravstvenu organizaciju koji uglavnom ne uključuje nekliničke procese. Drugi problem nastaje tokom izveštavanja o ostvarenom nivou kvaliteta, gde prevelika količina podataka o kvalitetu sa jedne strane otežava pacijentima izbor zdravstvene organizacije, dok sa druge strane različitost vrsta ovih podataka čini poređenje među zdravstvenim organizacijama složenim. S obzirom na ove probleme, predstavljen je Anatomski model strukture razvijen na Fakultetu organizacionih nauka koji omogućava identifikaciju svih elemenata koji direktno ili indirektno utiču na kvalitet zdravstvenih usluga. Na osnovu ovog modela kreiran je model za podizanje nivoa kvaliteta zdravstvenog poslovnog sistema, koji obezbeđuje vezu između smernica, standarda, propisa i konkretnog modela. Ovaj model sadrži grafički, opisni i matematički deo koji omogućuje izračunavanje kvaliteta svakog elementa zdravstvenog poslovnog sistema i omogućuje poređenje kvaliteta sistema koji primenjuju ovaj model. Model je već primenjen u dva primarna zdravstvena poslovna sistema, a rezultati primene pokazali su da se primenom ovog modela može postići povećanje nivoa kvaliteta zdravstvenog poslovnog sistema.