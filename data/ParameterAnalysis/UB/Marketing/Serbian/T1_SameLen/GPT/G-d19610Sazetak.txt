Doktorska disertacija se bavi razvijanjem modela upravljanja klijentima (engl. customer relationship management - CRM) u okviru elektronskog poslovanja pametnih biblioteka. Glavni problem koji je razmotren u radu je ispitivanje mogućnosti integracije CRM sistema u integrisani bibliotečki sistem (engl. integrated library system – ILS) kao metoda za unapređenje komunikacije između biblioteke, korisnika bibliotečkih usluga i poslovnih partnera. U svrhu implementacije CRM modela prilagođenog bibliotekama zemlja u razvoju, u disertaciji je prikazan CRM model zasnovan na otvorenom kodu. Model se sastoji od integrisanog bibliotečkog sistema, CRM sistema, pametnih tehnologija, mobilnih tehnologija i servisa društvenih medija. Rad prikazuje rezultate prethodnih istraživanja i detaljno analizira oblast upravljanja klijentima u bibliotekama. U centralnom delu disertacije, model za upravljanje klijentima i proces integracije sa integrisanim bibliotečkim sistemom su prikazani. Model obuhvata infrastrukturu i arhitekturu CRM sistema u elektronskom poslovanju pametnih biblioteka. Izvršeno je istraživanje u eksperimentalnom delu disertacije sa ciljem ispitivanja primene CRM koncepta i pametne tehnologije u bibliotekama, kao i spremnosti bibliotekara da koriste ove tehnologije za unapređenje svojih odnosa sa korisnicima. Na temelju razvijenog modela, implementiran je i CRM sistem u pametnim bibliotekama, zasnovan na integraciji CRM sistema sa integrisanim bibliotečkim sistemom. Rezultati su potvrdili glavnu hipotezu da integracija CRM sistema u elektronsko poslovanje pametnih biblioteka može unaprediti performanse bibliotečkog poslovanja, uskladiti bibliotečke aktivnosti i poboljšati komunikaciju sa korisnicima bibliotečkih usluga.