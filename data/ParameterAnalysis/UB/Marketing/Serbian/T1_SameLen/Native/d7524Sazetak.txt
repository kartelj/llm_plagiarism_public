Proces privatizacije društvene i državne svojine se nametnuo kao preduslov uspešnog završetka procesa tranzicije u zemljama Istočne i Centralne Evrope, uključujući i Srbiju. Iskustva u restrukturiranju preduzeća u tranziciji otkrila su da postoji potreba za restrukturiranjem preduzeća kako pre, tako i posle privatizacije. Aktivnosti restrukturiranja su mnogobrojne a cilj ovog procesa je da preduzeće unapredi svoje poslovanje, poboljša efikasnost poslovanja i kreira vrednost za svoje vlasnike. Predmet analize ovog rada je metodologija restrukturiranja koja se zasniva na upravljanju osnovnim faktorima vrednosti. U radu se analizira pojam vrednosti, metodologija njenog izračunavanja kao i modeli kreiranja vrednosti. Cilj analize je da se u upravljanju preduzećem primeni takav koncept poslovanja, investiranja i finansiranja koji će biti u funkciji restrukturiranja preduzeća, a u cilju kreiranja dodatne vrednosti za vlasnike kapitala. Pri tome, pojam stvaranja vrednosti odnosi se na poboljšanje stope prinosa na investirani kapital kombinacijom povećanja novčanih priliva i smanjenja rizika poslovanja. Uspešno restrukturiranje podrazumeva aktivnosti u procesu poslovanja, finansiranja i investiranja. Pri tome, uspešnost procesa restrukturiranja se meri visinom kreirane vrednosti kapitala, odnosno razlikom u vrednosti kapitala pre i nakon restrukturiranja. Vrednost kapitala u ovom slučaju je jednaka diskontovanoj vrednosti očekivanih budućih slobodnih novčanih tokova. Kako visina ostvarene vrednosti direktno zavisi od vrednosti novčanih tokova i cene kapitala, u cilju kreiranja vrednosti jedne kompanije neophodno je definisati i sprovesti strategije koje su usmerene na povećanje neto novčanog toka kroz kombinaciju povećanja prihoda, smanjenja troškova i poboljšanja u koeficijentu obrta ukupne aktive s jedne, i smanjenja rizika poslovanja i cene kapitala, s druge strane. Definisanje odgovarajućeg modela prodaje kapitala na tržištu doprinosi valorizaciji aktivnosti restrukturiranja u smislu da izbor odgovarajućeg modela utiče na nivo ostvarene cene za kapital prilikom njegove prodaje zainteresovanim finansijskim ili strateškim investitorima. Upravo zbog toga, predmet istraživanja ovog rada je i model prodaje kapitala putem javnih tendera i javnih aukcija kako bi se, kroz njihovu analizu, utvrdilo da li su oni odgovarajući metodi prodaje kapitala društvenih preduzeća koja prolaze kroz proces privatizacije. Kroz navedena istraživanja i analize, ovaj rad potvrđuje hipotezu da je restrukturiranje proces kojim se povećava vrednost kompanije i kojim se one pripremaju za proces prodaje zainteresovanim strateškim ili finansijskim investitorima. S obzirom na prezentovanu metodologiju restrukturiranja, potvrđuje se i hipoteza da je moguće konstruisati model restrukturiranja kroz upravljanje faktorima vrednosti koji bi u obzir uzeo specifičnosti poslovanja svake pojedinačne kompanije. Konačno, kroz analizu ostvarenih rezultata u procesu privatizacije u Srbiji, ovaj rad potvrđuje da je model prodaje kompanija najefikasniji model realizacije vrednosti u procesu privatizacije u uslovima zakasnele tranzicije.