Ovaj rad bavi se marketinškim strategijama koje za cilj imaju izgradnju poverenja kupaca u onlajn okruženju. Kako bi se postiglo razumevanje okolnosti koje utiču na ove strategije, analizirani su postojeći koncepti i literatura u oblasti onlajn trgovine, poverenja kupaca, sa posebnim osvrtom na faktore koji utiču na poverenje u onlajn okruženju. Istraživanjem faktora poverenja, izdvojeni su faktori za koje je statistička analiza potvrdila da imaju uticaj na izgradnju poverenja onlajn kupaca. Na osnovu ovih faktora i postojećih teorijskih koncepata, kreiran je okvir izgradnje poverenja kupaca u onlajn okruženju. Ovaj okvir pored opštih smernica formulisanih u vidu marketinških strategija, sadrži i preporuke za implementaciju ovih strategija u praksi. Doprinos disertacije ogleda se u nekoliko ključnih oblasti: (1) izvršena je sistematizacija literature u oblasti poverenja uopšteno, modela na koje se izgradnja poverenja oslanja i poverenja u onlajn okruženju; (2) dat je sveobuhvatni prikaz stanja prakse u svetu i u zemlji, koji omogućava precizan uvid u oblast onlajn trgovine; (3) kreiran je konceptualni okvir poverenja, kojim je poverenje raščlanjeno u konceptualne celine uz njihov detaljan opis. Ovaj konceptualni okvir obezbeđuje temeljan uvid u pojam onlajn poverenja i predstavlja osnovu za dalje formulisanje strategija, aktivnosti i instrumenata za izgradnju onlajn poverenja, ali može poslužiti i kao model za analizu sličnih koncepata, kao što su lojalnost ili zadovoljstvo; (4) identifikovani su faktori koji utiču na poverenje kupaca u onlajn okruženju i predstavljeni na sistematizovan i logičan način, što čini osnovne smernice za aktivnosti kompanija koje žele da unaprede poverenje onlajn kupaca (5) predstavljen je teorijski okvir kreiranja strategija u onlajn okruženju, koji predstavlja obuhvatan vodič i čija mogućnost primene je znatno šira u odnosu na predmet disertacije. Ovaj okvir moguće je primeniti u procesu kreiranja strategija koje se odnose na ostale aspekte onlajn trgovine, zatim kod strategija vezanih za onlajn obrazovanje, onlajn bankarstvo i brojne druge koncepte; (6) kreiran je okvir izgradnje poverenja, koji uključuje strategije i konkretne aktivnosti implementacije, čija primena u praksi obezbeđuje izgradnju poverenja onlajn kupaca, kao i smanjenje percipiranog rizika, povećanje percipirane korisnosti i lakoće korišćenja veb sajta prodavnice.