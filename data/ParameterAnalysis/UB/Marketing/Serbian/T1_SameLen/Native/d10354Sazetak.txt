Organizacije sve više šire svoje poslovanje na globalno tržište. Sa globalizacijom i ekspanzijom međunarodnog poslovanja i menadžment ljudskih resursa se u sve većoj meri internacionalizuje. Danas preovlađuje shvatanje da efektivan menadžment ljudskih resursa predstavlja ključ uspeha poslovanja multinacionalnih kompanija. Ova doktorska disertacija bavi se problemima sa kojima se suočavaju multinacionalne kompanije u pogledu upravljanja raznovrsnim ljudskim resursima u međunarodnom okruženju. U disertaciji su definisani i objašnjeni osnovni pojmovi u oblasti međunarodnog menadžmenta ljudskih resursa, kao i ključne aktivnosti menadžmenta ljudskih resursa u multinacionalnim kompanijama, sa posebnim osvrtom na pribavljanje ljudskih resursa i vrednovanje učinka zaposlenih. Imajući u vidu da multinacionalne kompanije posluju u različitim zemljama, one se suočavaju sa raznovrsnim izazovima. Jedna od ključnih odluka koju multinacionalna kompanija mora da donese odnosi se na pitanje standardizacije politika i praksi menadžmenta ljudskih resursa. Multinacionalne kompanije često moraju usklađivati svoje politike, procedure i prakse za upravljanje ljudskim resursima sa specifičnim karakteristikama okruženja u stranim zemljama u kojima posluju. Cilj ove doktorske disertacije je da se sagleda na koji način multinacionalne kompanije pribavljaju i vrednuju ljudske resurse, kao i u kojoj meri standardizuju politike i prakse upravljanja ljudskim resursima u centrali i filijalama kompanije rasprostranjenim širom sveta, odnosno u kojoj meri uspevaju da prenesu ove politike i prakse iz centrale u strane filijale. Rad obuhvata pregled relevantne literature iz oblasti međunarodnog menadžmenta ljudskih resursa, kao i pregled rezultata dosadašnjih istraživanja u vezi sa standardizacijom praksi menadžmenta ljudskih resursa u multinacionalnim kompanijama. U okviru ove disertacije sprovedeno je empirijsko istraživanje u filijalama stranih multinacionalnih kompanija u Srbiji, sa ciljem da se utvrdi u kojoj meri multinacionalne kompanije standardizuju svoje politike i prakse upravljanja ljudskim resursima u svojim filijalama u Srbiji, kao i da se identifikuju faktori koji u najvećoj meri utiču na mogućnost sprovođenja transfera ovih politika i praksi iz centrale u strane filijale. Rezultati dobijeni analizom podataka prikupljenih putem ankete u filijalama multinacionalnih kompanija u Srbiji pokazali su da anketirane kompanije uglavnom standardizuju svoje politike i prakse menadžmenta ljudskih resursa, kao i prakse vrednovanja učinka zaposlenih, ali ne i prakse u oblasti pribavljanja ljudskih resursa. Na osnovu rezultata istraživanja predložen je novi pristup upravljanju ljudskim resursima koji treba da omogući multinacionalnim kompanijama da donesu najbolju moguću odluku u vezi sa stepenom u kome žele da svoje politike i prakse upravljanja ljudskim resursima u stranim filijalama usklade sa praksama u matičnoj kompaniji, odnosno da ih prilagode lokalnim praksama u Srbiji.