Pregovaranje, kao vrlo složen i dinamičan socijalni proces, zahteva pronalaženje rešenja kojim, sve uključene strane mogu da realizuju svoje ciljeve. Stvaranje usmerenog i razrađenog komunikacionog sistema podrazumeva potrebe za informacijama, njihovu važnost, kanale komunikacije, učestalost komuniciranja i efikasnost. Komunikacione potrebe potvrđuju se potrebama za informacijama, neophodnim za efikasno pregovaranje, osećajem informisanosti u odnosu na događaje koji mogu da utiču na stvaranje dodatih vrednosti. Predmet ovog rada jeste istraživanje i analiza uticaja marketinških komunikacija na proces poslovnog pregovaranja i stvaranje dodatih vrednosti. Istraživački problem doktorske disertacije usmeren je na ispitivanje interaktivnog i međuuticajnog odnosa između instrumenata marketinške komunikacije i faza poslovnog pregovaranja, kao instrumentinstrumenata za kreiranje dodatih vrednosti. Shvatanje poslovnog pregovaranja kao filozofije poslovanja, u čemu posebno značajnu ulogu ima marketinška komunikacija, omogućava preduzeću ostvarivanje mnogobrojnih koristi, odnosno stvaranje elemenata dodatih vrednosti. Upravo se ispitivanjem ciljne javnosti potpomaže merenje efekata miksa marketinških komunikacija, pa tako i njihov uticaj na poslovne pregovore. U tom je kontekstu sprovedeno empirijsko istraživanje sa ciljem ispitivanja doprinosa pojedinih komunikacionih kanala fazama procesa pregovaranja, a sprovedene su i linearne regresione analize na ukupnom uzorku, podelom na kupce i prodavce.