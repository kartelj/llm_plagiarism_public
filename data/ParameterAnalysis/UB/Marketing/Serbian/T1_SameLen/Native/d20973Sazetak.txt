Predmet istraživanja doktorske disertacije je dalji razvoj metodologije za formiranje i evaluaciju kompozitnih indikatora kreirane od strane eksperata iz Organizacije za ekonomsku saradnju i razvoj (Organisation for Economic Co-operation and Development – OЕCD) i Objedinjenog istraživačkog centra (Joint Research Center – JRC). Kompozitni indikatori su metrike formirane od agregiranih pojedinačnih ponderisanih indikatora koji mere različite aspekte posmatranog višedimenzionalnog koncepta. Donosioci odluka sve više koriste kompozitne indikatore za rangiranje i evaluaciju entiteta u različitim oblastima života. OЕCD-JRC metodologija pruža korisne smernice za sprovođenje kompleksnog procesa formiranja metodološkog okvira kompozitnog indikatora. Međutim, način dodeljivanja težinskih koeficijenata i analiza robusnosti i analiza osetljivosti su koraci metodologije koji i dalje privlače pažnju. Cilj metode dodeljivanja težinskih koeficijenata predložene u ovoj doktorskoj disertaciji je određivanje težinskih koeficijenata koji maksimizuju stabilnost metrike, merenu sumom standardnih devijacija relativnih doprinosa indikatora. Za definisanje ograničenja modela predloženo je kombinovanje metode reuzorkovanja i Ivanovićevog odstojanja (I-odstojanje), dok je za rešavanje definisanog optimizacionog modela korišćena metaheuristika unapređeno raspršeno pretraživanje (enhanced Scatter Search – eSS). Nova metoda uzima u obzir stabilnost kompozitnog indikatora već prilikom određivanja težinskih koeficijenata i predlaže težinske koeficijente zasnovane na podacima, čime se smanjuje stepen intuitivnosti metode i prevazilazi činjenica da se analiza robusnosti često ne sprovodi u procesu formiranja i evaluacije kompozitnih indikatora. Shodno rezultatima istraživanja, pokazano je da se predložena metoda može sa uspehom primeniti u procesu formiranja i evaluacije kompozitnih indikatora.