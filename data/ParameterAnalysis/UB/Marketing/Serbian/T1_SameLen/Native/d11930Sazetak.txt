Predmet doktorske disertacije „Strateški i ekonomski aspekti razvoja plemenite organizacije sa ciljem dostizanja liderske pozicije u okruženju“ autora mr Tanje Milić i osnovni cilj istraživanja je analiza mogućnosti, odnosno, razvoj novog koncepta koji će doprineti poboljšanju poslovanja organizacija i ostvarivanju prestižnih dugo održivih liderskih pozicija. Autor smatra da se ovaj cilj može ostvariti razvojem koncepta plemenite organizacije kao inovativnog modela ostvarivanja, negovanja i očuvanja vodećih pozicija, koji u sebi objedinjuje sve do sada poznate koncepte udružene u novoj osnovnoj svrsi poslovanja kompanija i baziranih na novim plemenitim vrednostima u odnosu kompanije prema potrošačima i stejkholderima u celini, kao i kompanije same. Zahtevi savremenog poslovnog okruženja nameću potrebu za „isplivavanjem“ novih vrednosti i principa poslovanja, koji će organizaciju, odnosno, kompaniju lansirati u sam vrh. Sve brži naučno-tehnološki i društveni razvoj i sa njima povezana sve brža globalizacija i povezivanje tržišta, sofisticiranost potrošača, kao i sve veće izobilje proizvoda, usluga i potrebnih resursa za njihovu realizaciju, kao i dramatične promene, koje su se desile u prvim decenijama 21. veka u poslovnom i životnom okruženju uzrokovane ljudskom aktivnošću, utiču na to da kompanije moraju da se okrenu nekim drugim načinima osvajanja potrošača i drugih stejkholdera, kako bi dostigle lidersku poziciju. Sve se više uviđa da organizacije, u cilju ostvarivanja uspešnih rezultata, svoje aktivnosti moraju da usmere ka svojim stejkholderima i da u tim odnosima, prema mišljenju autora ove disertacije, moraju da budu strategije utemeljene na plemenitim vrednostima. V Plemenita organizacija je koncept, koji bi trebalo da dovede do ostvarivanja privrženosti stejkholdera, a posebno potrošača za kompaniju i njihovog vezivanja za nju, čime se obezbeđuje dugoročno održivi profit i liderstvo plemenite organizacije u odnosu na druge kompanije. Duhovni, plemeniti motivi i pristup glavnim stejkholderima kompanije i njihovo očuvanje i pažnja usmerena prema njima će doprineti da oni „zaborave“ na druge kompanije, konkurente i da se vežu za nju kao plemenitu organizaciju, organizaciju, koja živi i postoji zbog njih, koja daje sve od sebe za njihovo dobro i koja je njihov pomagač, podrška i oslonac, neko u koga oni mogu da imaju poverenje. Takav koncept će obezbediti realizaciju željenog cilja, koji će organizaciji obezbediti ostvarenje vrhunskog, održivog, stabilnog, postojanog profita i konstantan rast i razvoj. Čak i u uslovima ekonomske krize kada će i pored eventualnog pada prodaje i profita uzrokovanog slabijom kupovnom moći potrošača, sa prvim znacima izlaska iz kriznih perioda ostvarivati veći rast i profit u odnosu na druge kompanije, ali i u toku same krize, plemenita organizacija će biti u boljoj poziciji od drugih, jer će sačuvati privrženost i podršku potrošača i drugih stejkholdera. U ovoj doktorskoj disertaciji je opisana plemenita organizacija, njen koncept, način njenog funkcionisanja i njene izgradnje, dati su rezultati istraživanja vezani za reakciju potrošača na određene plemenite aspekte kompanije i koliko ti aspekti utiču na njihovu vezanost za kompaniju, kao i stabilnost i čvrstinu njihove povezanosti za nju. Takođe su dati i rezultati istraživanja, koji se odnose na suštinske aktuelne karakteristike kompanija, kao smernice za dalji razvoj u cilju ostvarivanja plemenite – vodeće organizacije. S obzirom da se radi o novom konceptu i da plemenita organizacija ne postoji u praksi, istraživanja šire javnosti i predstavnika poslovnih organizacija, kao i primera najboljih praksi su inicijalno usmerena samo na ispitivanje uticaja i značaja pojedinih plemenitih segmenata poslovanja postojećih kompanija i vrednosti, kao i njihovih aspiracija prema potencijalnoj plemenitoj organizaciji u cilju aproksimacije dobijenih rezultata poželjnosti uvođenja samog koncepta plemenite organizacije u poslovne sisteme. Rezultati istraživanja su pokazali da su plemenite vrednosti i koncept plemenite organizacije visoko poželjni kod ispitanika šire javnosti. U pogledu stavova javnosti VI prema plemenitoj organizaciji sagledava se izuzetno visok procenat ispitanika koji iskazuju pozitivne stavove i željena ponašanja prema takvoj organizaciji, što indikativno ukazuje na široku prihvaćenost potencijalne plemenite organizacije koja bi se pojavila na tržištu, a samim tim i na dostizanje liderske pozicije u okruženju od strane takve organizacije. Takođe, predstavljeni primeri kompanija koje neguju pojedine aspekte plemenite organizacije sa ostvarenim vrhunskim ekonomskim rezultatima govore u prilog opravdanosti razvoja i uvođenja koncepta plemenite organizacije u poslovne sisteme. Rezultati analize deskriptivne statistike indikativno ukazuju na visoku potencijalnu moć plemenite organizacije u odnosu na privlačenje i zadržavanje stejkholdera, pa samim tim i ostvarivanje visokih poslovnih rezultata, slabljenje uticaja i značaja njenih konkurenata, kao i poboljšanje sveta u kome živimo, čime su indikativno potvrđene i inicijalno postavljene hipoteze. Dalje, rezultati istraživanja postojećih poslovnih organizacija pokazuju da su organizacije, koje poseduju u većoj meri i više vrednuju plemenite vrednosti i aspekte poslovanja, uspešnije ekonomski od drugih organizacija. Takođe, istraživanjem je ustanovljena i statistički značajna razlika u vrednovanju svih ispitivanih vrednosti, vrlina i aspekata poslovanja od strane javnosti i od strane poslovnih organizacija u korist javnosti, što ukazuje na potrebu podizanja nivoa svesti o značaju i zastupljenosti posmatranih vrednosti, vrlina i aspekata poslovanja u poslovnim organizacijama, kao i na otvoren prostor za delovanje, uvođenje i primenu koncepta plemenite organizacije razvijenog u ovoj doktorskoj disertaciji. Koncept je istražen sa svih aspekata organizacije i data je konačna slika plemenite organizacije sa uputstvima njenog delovanja i razvoja. Očekuje se da će ova disertacija otvoriti potpuno novi put, kojim bi kompanije trebalo da idu, koji će dovesti do višestrukih povećanja njihovih priliva i profita, kao i stabilnosti održavanja njihovih stečenih pozicija i njihovog samog poboljšanja, kao i poboljšanja kvaliteta samog življenja.