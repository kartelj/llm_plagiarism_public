Cilj rada je da se najpre spozna stanje u oblasti troškova kvaliteta u praksi, kao i da se utvrdi potreba za definisanjem modela troškova kvaliteta procesno- sistemske orijentacije. Istraživanje je sprovedeno nad 186 organizacionih sistema, različitih delatnosti. Samo organizacioni sistemi koji su upoznati sa terminologijom i osnovnom idejom troškova kvaliteta selektovani su za ovo istraživanje. Baza takvih organizacionih sistema formirana je na osnovu tri indikatora njihove upoznatosti sa oblašću troškova kvaliteta. Rezultati pokazuju da je prisutan visok nivo svesti o značaju troškova kvaliteta kao i trend rasta broja organizacionih sistema koji počinju da praktikuju menadžment troškova kvaliteta. Izdvojeni su faktori koji utiču na sisteme menadžmenta troškova kvaliteta i analizirane su veze između varijabli koje opisuju ove sisteme. Osim toga, izdvojeni su zahtevi standarda ISO 9001:2015 koji su, u odnosu na stav koji organizacije imaju o uticaju njihovog ispunjenja na adekvatnost menadžmenta troškova kvaliteta, u statistički značajnoj vezi sa varijablama koje opisuju sisteme menadžmenta troškova kvaliteta. S obzirom da su rezultati istraživanja ukazali i na potrebu za definisanjem modela troškova kvaliteta procesno-sistemske orijentacije, u radu je PAF model upotrebljen na nivou procesa, s daljim ciljem izrade modela troškova kvaliteta, u okviru kog se elementi troškova kvaliteta posmatraju u odnosu na izlaze iz procesa i gde se primenjuje princip da jedan proces utiče na kvalitet drugih procesa preko svojih izlaza. U modelu se troškovi kvaliteta utvrđuju u dva momenta: u sadašnjem (pre sprovođenja mera) i očekivanom (nakon sprovođenja mera). Potrebne upravljačke, odnosno mere poboljšanja sprovode se na bazi analize uzroka neusaglašenosti i prema pretpostavkama PAF modela da preventivni i troškovi procene smanjuju troškove neusaglašenosti kao i ukupne troškove kvaliteta. U modelu se razlika između ukupnih troškova kvaliteta u dva posmatrana momenta sagledava kao najveće potencijalno smanjenje ukupnih troškova kvaliteta za posmatrani proces. Ta vrednost je uzeta kao kriterijum za rangiranje procesa prema njihovom prioritetu za preduzimanje definisanih upravljačkih, odnosno mera poboljšanja, uzimajući u obzir pretpostavku PAF modela da veći troškovi ukazuju na lošiji kvalitet i samim tim veći prioritet za realizaciju takvih mera.