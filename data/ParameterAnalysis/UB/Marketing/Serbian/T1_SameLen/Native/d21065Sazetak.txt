: Predmet istraživanja ove doktorske disertacije je razvoj metodološkog okvira za unapređenje Analize obavijanja podataka (Data Envelopment Analysis - DЕA) korišćenjem Ivanovićevog odstojanja (I-odstojanje) sa reuzorkovanjem, u cilju generisanja granica za virtuelne težine u GAR DЕA modelu (Global Assurance Region - GAR). U disertaciji je obrađena problematika merenja efikasnosti složenih sistema, urađen pregled najčešće korišćenih metoda za ocenu efikasnosti i ukazano na prednosti i nedostatke istih. Podržana je ideja ograničavanja težina u DЕA metodi. DЕA je najčešće korišćena metoda za procenu relativne efikasnosti kompleksnih entiteta koji koriste raznorodne ulaze da bi proizveli raznorodne izlaze. Sloboda u određivanju težina ima za posledicu da će često, značajan broj entiteta biti procenjen kao efikasan, što umanjuje diskriminacionu moć metode. Takođe, pojedini entiteti će biti procenjeni samo na malom podskupu svojih pokazatelja, dok će se ostali pokazatelji ignorisati. Novim modelom se unapređuje nedostatak koji se javlja kod klasičnih modela za ograničavanje težina, gde se granice za težine dobijaju subjektivnom procenom od strane eksperata. Upotrebom I-odstojanja dobija se procena značajnosti, koja je vođena podacima, za svaki od pokazatelja koji učestvuje u proceni relativne efikasnosti. Predloženi model je pokazao konzistentnost i primenljivost kako na profitno, tako i na neprofitno orijentisanim sistemima što je i potvrđeno publikovanjem naučnih radova gde se uz pomoć novog modela procenjuje efikasnost zdravstvenih i bankarskih sistema. Takođe je pokazano da model može uspešno da se primeni i u dvoetapnoj DЕA analizi, odnosno i u slučajevima kada postoje pokazatelji koji nisu pod direktnom kontrolom entiteta.