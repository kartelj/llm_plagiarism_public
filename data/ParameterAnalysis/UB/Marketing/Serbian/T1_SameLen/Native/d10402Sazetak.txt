Razvoj zaposlenih u proizvodnim preduzećima je, po mnogim teoretičarima, najvažniji i osnovni element razvoja jednog preduzeća. Kao takav postaje bitna odredba po kojoj se preduzeća međusobno razlikuju u tržišnoj utakmici. Zaposleni i njihov razvoj postaju pokretačka snaga svakog preduzeća koja doprinosi stvaranju određene konkurentske prednosti. Područje razvoja zaposlenih u proizvodnim preduzećima postaje veoma važan segment poslovanja svakog preduzeća. Ova oblast doskora nije bila predmet strategije proizvodnih preduzeća, ali sa početkom tranzicije i prelaska na tržišne uslove privređivanja, poslodavci je sve više razumeju i prihvataju. Iz tih razloga proističe i potreba za daljim unapređenjem ove oblasti i razvoja zaposlenih u preduzećima. Predmet istraživanja u ovom radu definisan je sa aspekta dominantnih činilaca razvoja u proizvodnim preduzećima, kao sistematske delatnosti i bitne pretpostavke daljeg naučnog, a time i sveopšteg razvoja. Uvidom u teorijske radove i posebno u praktična svetska iskustva, kao i iskustva učesnika u ovom istraživanju, predmet rada obuhvata i pokušaj utvrđivanja mogućih rešenja osnovnog problema u domenu razvoja zaposlenih i dobijanja odgovora na prilično rasprostranjenu upitanost „kako odgovoriti velikim izazovima ovog vremena”? Problem je usmeren na definisanje činilaca koji direktno utiču na razvoj zaposlenih, a sve u cilju stvaranja konkurentske prednosti preduzeća na tržištima u kojima obavljaju svoju delatnost. Turbulentnost promena u sferi poslovanja preduzeća nameće potrebu razvoja zaposlenih u pravcu što boljeg usvajanja i usavršavanja novih znanja, sposobnosti i veština zaposlenih u cilju postizanja boljih radnih rezultata pojedinaca i stvaranja konkurentske prednosti preduzeća.