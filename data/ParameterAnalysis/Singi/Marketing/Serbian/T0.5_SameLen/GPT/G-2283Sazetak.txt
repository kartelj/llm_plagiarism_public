Ovaj rad ima za cilj da odredi poziciju Srbije u pogledu konkurentnosti, kakve politike vlada primenjuje za poboljšanje konkurentskih sposobnosti Srbije i na koji način klasteri, kao alat za povećanje konkurentnosti, doprinose regionalnoj konkurentnosti u Srbiji. Metodologije Svetskog ekonomskog foruma, Centra za strategiju i konkurentnost, Univerziteta u Stokholmu i Evropske klaster opservatorije su korišćene za proveru ovih pretpostavki. Analiza kako snažni klasteri doprinose regionalnoj konkurentnosti se zasniva na utvrđivanju korelacije između snage klastera u regionima, merene količnikom lokacije, i GDP per capita kao indikatorom produktivnosti u sledećih pet država (u daljem tekstu G-5): Mađarska, Bugarska, Grčka, Rumunija i Srbija. Statistički podaci Zavoda za statistiku Srbije, EUROSTAT-a, Svetskog ekonomskog foruma i Evropske klaster opservatorije su korišćeni u radu. Rezultati analize ukazuju da su kriterijumi konkurentnosti Srbije slabi, posebno u poređenju sa zemljama na sličnom nivou razvoja, a politike vlade za povećanje konkurentnosti su slabe i nedovoljne. Od 20 analiziranih kategorija klastera u državama G-5, 13 ima pozitivnu korelaciju između snage klastera u regionima i regionalne konkurentnosti.