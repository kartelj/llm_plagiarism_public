Doktorski rad se fokusira na analizu uloge održivosti u modernom upravljanju turističkim destinacijama na Alpima i Dinaridima. U početnoj fazi istraživanja, izvršeno je upoređivanje primene principa održivosti u upravljanju destinacijama od strane organizacija za upravljanje destinacijama (DMO) u Alpima i Dinaridima. Kroz anketu su sakupljeni kvantitativni podaci, koji su analizirani da bi se utvrdile razlike između dva regiona u pogledu implementacije principa održivosti u planiranju destinacije, stilova liderstva/upravljanja kojima se upravlja destinacijom, prioriteta razvoja destinacije, kao i značaja koji se daje različitim vrstama stejkholdera. Nakon toga su upoređene dve najrazvijenije planinske destinacije u R. Srbiji, Kopaonik i Zlatibor, korišćenjem integrisanog okvira indikatora održivog turizma. Na ovaj način su identifikovani nedostaci i dati predlozi za poboljšanje obe analizirane destinacije. Na kraju, metodom intervjua su istraženi metode i dostupna sredstva za implementaciju održivog turizma u nemačkim Alpima, kao primeru alpskog regiona čija iskustva mogu biti korisna u razvoju održivog planinskog turizma u Dinaridima. Sa intervjuisanim osobama je razgovarano o sledećim oblastima: snage, slabosti, prilike i pretnje na destinaciji; održivost kao i projekti, inicijative i planovi vezani za održivost; najvažniji stejkholderi održivog turizma; prirodni resursi i njihova zaštita; indikatori održivog razvoja; i prekogranična saradnja, dok se tema ekoturizma spontano pojavila kao bitna tema tokom intervjua.