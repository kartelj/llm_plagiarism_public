'Turistička konkurencija i destinacije su postale veoma bitne kao problematika i oblast istraživanja kako u naučno-istraživačkim krugovima, tako i za turističke destinacije. Savremeni tržišni uslovi usmeravaju razvoj turističke destinacije ka tome da moraju pružiti kvalitetnija iskustva i doživljaje, koji će ih u osnovi izdvojiti od konkurencije, čime se stvaraju preduslovi da destinacije postanu privlačnije i omoguće postizanje bolje konkurentske pozicije na tržištu. Zadatak menadžmenta turističke destinacije je da iskoristi sve postojeće resurse destinacije, efikasno, efektivno i u skladu sa principima ekologije uz definisanje jasnih i efikasnih strategija razvoja turističkog proizvoda i stvaranja dodatne vrednosti iskustvu i doživljaju koji turista stiče u destinaciji. U cilju postizanja bolje konkurentske pozicije za turističke destinacije je od ključnog značaja merenje konkurentnosti gde se koriste razne evaluacione tehnike, bilo da mere konkurentnost retrospektivno, u sadašnjem trenutku ili u budućnosti. Merenje konkurentnosti, kao takav proces, u modernom turizmu postaje osnov za unapređenje i razvoj turističkog proizvoda. Merenjem se dobijaju određeni rezultati na osnovu kojih se definiše pozicija turističke destinacije u odnosu na definisani konkurentski set. Definišu se osnove za usmeravanje razvoja i prevazilaženje nedostataka trenutne konkurentske pozicije. U tu svrhu, kao početni korak u definisanju konkurentnosti turističke destinacije, ocena indikatora konkurentnosti uspostavlja okvir i daje smernice razvoja turizma. Istraživanje kojim se bavi ova disertacija ukazuje da kontinuirano merenje konkurentnosti postaje nezaobilazni deo procesa upravljanja turističkom destinacijom u savremenom turizmu. Ova disertacija je posvećena konkurentnosti turističke destinacije i indikatorima za merenje konkurentnosti, s posebnim osvrtom na konkurentnost Srbije kao turističke destinacije. U radu je uspostavljena osnova za definisanje modela koji bi poslužio kontinuiranom merenju konkurentnosti turizma Srbije u budućnosti. Shodno tome, predložen prilagođeni model konkurentnosti na osnovu koga je izvršeno merenje konkurentnosti Srbije kao turističke destinacije. Zaključci o konkurentnosti ukazuju na faktore i indikatore konkurentnosti kojima Srbija u budućnosti treba da posveti pažnju u razvoju. Rezultati ukazuju na prednosti i nedostatke konkurentske pozicije Srbije kao turističke destinacije.'