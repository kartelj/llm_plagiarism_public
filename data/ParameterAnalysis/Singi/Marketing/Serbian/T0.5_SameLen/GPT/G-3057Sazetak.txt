Ocena kulturnih vrednosti na Kosovu i Metohiji sa ciljem unapređenja turističke ponude je značajan zadatak za buduću prepoznatljivost Autonomne pokrajine Kosovo i Metohija (AP KiM) kao važne turističke destinacije. Kosovo i Metohija predstavlja područje koje poseduje veoma bogatu kulturnu tradiciju i vredno kulturno nasleđe svih etničkih grupa koje na njemu obitavaju. Njihova međusobna koegzistencija je rezultirala prožimanjem kulturnih uticaja, ali i uništenjem tragova kultura drugih u sukobima, zanemarujući njihovu kulturnu i istorijsku vrednost za civilizaciju. U izradi disertacije je istaknuto da se savremeno, multikulturalno, multikonfesionalno i multilingvalno društvo može izgraditi samo aktivnim radom na očuvanju kulturne različitosti. Ocena kulturno istorijskog nasleđa na prostoru bivše SFRJ, kojoj je i Kosovo pripadalo, uglavnom se temeljila na kulturnim vrednostima određenim na osnovu važeće zakonske regulative u posmatranom vremenskom periodu. Ekonomska ocena kulturno istorijskog nasleđa i kulturnih dobara je generalno izostajala. Situacija se poslednjih decenija bitno promenila u oblasti kulture koja se treba izboriti za deo budžeta u konkurenciji sa drugim društvenim oblastima. Takođe, kultura treba postati i sama izvor profita, a kulturni turizam je u određenim zemljama već identifikovan kao takav izvor. Upravo radi očuvanja bogatog nasleđa svih etničkih grupa na teritoriji KiM, kao i na celokupnoj teritoriji Republike Srbije neophodno je sprovesti inovirani proces ocene kulturnih vrednosti sa ciljem unapređenja turističke ponude. Ocena istorijskog nasleđa u funkciji unapređenja turističke ponude treba biti zasnovana na svetskim kriterijumima koji definišu proces zaštite i očuvanja istog i doprinosi ekonomskom razvoju i procesu pomirenja.