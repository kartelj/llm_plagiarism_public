'Ova disertacija se bavi analizom profitabilnosti, identifikacijom ključnih determinanti profitabilnosti i uticajem tih determinanti na profitabilnost poljoprivrednih firmi u Srbiji. U teoretskom delu su objašnjene specifičnosti poljoprivrede i poljoprivredne proizvodnje, značaj poljoprivrede za ekonomski razvoj i uloga i značaj poljoprivrednih firmi za razvoj poljoprivrede. Objašnjene su razlike između tradicionalnog i modernog pristupa merenja performansi firmi, a navedeni su i teoretski objašnjeni osnovni indikatori ovih pristupa. Disertacija obuhvata teoretsko i empirijsko istraživanje. Teoretska analiza predmeta istraživanja je podržana rezultatima istraživanja domaćih i stranih autora, dok je empirijska analiza izvršena na osnovu redovnih finansijskih izveštaja o poslovanju poljoprivrednih firmi i različitih izveštaja o kretanju određenih makroekonomskih veličina. Uzorak čini 151 poljoprivredna firma koja se bavi primarnom poljoprivrednom proizvodnjom, a vremenski obuhvat ovog istraživanja je period od 2014. do 2018. godine. Statistička analiza profitabilnosti ovih firmi pokazala je da su uzorkovane poljoprivredne firme u proseku bile uspešne, ostvarivši dobit tokom celog posmatranog perioda. Analiza profitabilnosti posmatrana sa aspekta različitih indikatora pokazala je da se firme međusobno razlikuju po svojoj uspešnosti, ali da su te razlike prisutne i sa vremenskog aspekta. Pored utvrđivanja nivoa profitabilnosti i razlika koje postoje u nivou profitabilnosti među pojedinim poljoprivrednim firmama, jedan od osnovnih ciljeva ove disertacije je bio da se identifikuju razlozi (faktori) zbog kojih su neke firme profitabilne a neke nisu. U procesu identifikovanja statistički značajnih determinanti profitabilnosti primenjene su one koje se koriste u većini istraživanja za merenje uticaja na profitabilnost firmi. U tom smislu koriste se sledeće interne determinante profitabilnosti na koje firma može da utiče: veličina firme, likvidnost, zaduženost, rast prodaje i materijalnost imovine. Takođe, sagledava se uticaj sledećih eksternih determinanti na profitabilnost a na koje firma ne može da utiče: bruto domaći proizvod i inflacija. U odgovoru na brojna pitanja koja proizilaze iz ovog cilja upotrebljena je tehnika ekonometrijskog panel modela, jer se na taj način podaci posmatraju i sa vremenskog i sa prostornog aspekta, čime je obezbeđena bolja informisanost, efikasnost ocenjenih indikatora i objektivnost zaključaka. Pre donošenja zaključaka o uticaju pojedinih determinanti na profitabilnost, dokazano je da su sve promenljive korišćene u ovom istraživanju stacionarne, da između njih ne postoji visoka korelacija odnosno da ne postoji problem multikolinearnosti i da u regresionom modelu ne postoji problem heteroskedastičnosti i autokorelacije. Takođe, prema izvršenim statističkim testovima i prikazanoj statističkoj značajnosti tih testova zaključeno je da je regresioni model sa fiksnim efektom najadekvatniji. Na kraju, utvrđeno je da na stopu prinosa na imovinu, kao indikator profitabilnosti, pozitivan i statistički značajan uticaj ima veličina firme, dok likvidnost, zaduženost, bruto domaći proizvod i inflacija imaju negativan i statistički značajan uticaj na profitabilnost. Preostala dva faktora, rast prodaje i materijalnost imovine, nemaju statistički značajan uticaj na stopu prinosa na imovinu (profitabilnost). Rezultati ovog empirijskog istraživanja omogućiće menadžmentu analiziranih firmi i drugim korisnicima lakše donošenje budućih poslovnih odluka.