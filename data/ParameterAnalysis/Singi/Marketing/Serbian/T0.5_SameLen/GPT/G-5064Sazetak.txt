Uslovi poslovanja koji su u stalnoj promeni su presudni faktor u modernom maloprodajnom sektoru. Rast potražnje, a samim tim i prihoda, zahteva od kompanija da na tržištu precizno i brzo reaguju na sve izazove tržišta kako bi mogli da nastave sa ekspanzijom svog poslovanja. Novi, ubrzani model maloprodaje podrazumeva da ne sme biti problema sa nedostatkom zaliha jer kašnjenje u isporuci dovodi do gubitka prodaje, nezadovoljstva kupaca, ali i smanjenja konkurentske prednosti. Glavni cilj ovog rada bio je da mapira uticaj predviđanja potražnje na upravljanje zalihama, kao i da definiše opštu metodologiju za predviđanje potražnje i upravljanje zalihama. U tom kontekstu, izvršena je sistematizacija naučnih i teorijskih opisa svih ili gotovo svih faktora upravljanja zalihama. Kroz sveobuhvatnu analizu značaja višekriterijumskog upravljanja potražnjom za proces upravljanja zalihama, identifikovane su ključne determinante za istraživanje efikasnosti procesa predviđanja potražnje. Cilj glavnog istraživanja bio je identifikacija ključnih specifičnosti potražnje u modernim uslovima poslovanja, a zatim prikaz efikasne primene metodologije za predviđanje potražnje kao ključnog segmenta upravljanja zalihama. Kompanija čije poslovanje nije zasnovano na procesu predviđanja potražnje, kao faktora upravljanja zalihama, ne može biti održiva na duže staze. Istraživanje se bazira na podacima iz maloprodaje kompanije Winwin Shop Čačak, i podrazumeva predviđanje potražnje za 4 kategorije proizvoda u preko 100 maloprodajnih objekata, koji čine preko 40% ukupne prodaje. Na osnovu sprovedenog istraživanja, rezultati analize su pokazali da je proces predviđanja potražnje od ključne važnosti za povećanje efikasnosti poslovanja maloprodaje u modernim uslovima poslovanja. Višekriterijumska metoda, Analitički hijerarhijski proces, predstavlja matematičku osnovu sprovedenog istraživanja, dok je njen softverski alat, Expert Choice, bio korišćen za procenu i predviđanje buduće potražnje proizvoda koji su bili analizirani. Dobijeni rezultati potvrđuju da je proces predviđanja potražnje od velike važnosti za optimizaciju zaliha, odnosno povećanje efikasnosti u poslovanju kompanije. Međutim, uticaj subjektivnosti na proces predviđanja potražnje može se minimizirati, ali ne i potpuno eliminisati.