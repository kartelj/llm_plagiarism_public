Istraživanje razvoja turizma u urbanim sredinama je postalo značajno pitanje u poslednjih nekoliko decenija. Interesovanje istraživača u oblasti turizma proizilazi iz želje da se istakne važnost gradova kao turističkih destinacija sa raznovrsnim prostornim i resursnim mogućnostima. Gradski turizam je jedan od inovativnih pristupa za iskorišćavanje postojeće resursne strukture u kreiranju novog turističkog proizvoda, koji bi gradovima omogućio bolju konkurenciju na turističkom tržištu. Prednosti gradskog turizma ogledaju se u sposobnosti gradova da pruže odgovarajući doživljaj i iskustvo turistima različitih demografskih profila i raznolikih motiva putovanja. Pored toga, u odnosu na druge vrste turističkih destinacija, u gradovima je manje prisutan uticaj sezonalnosti, što ukazuje na konstantan i stabilan priliv turista tokom cele godine. Savremeni turistički trendovi pokazuju rastući interes turista za kraće i češće odmore tokom godine, koji se ostvaruju u gradovima u obliku takozvanih city break putovanja. Ova tendencija doprinosi povećanju atraktivnosti gradova kao turističkih destinacija, što dalje utiče na postizanje ciljeva velikog broja pružatelja turističkih usluga. Fokus ove doktorske disertacije je razvoj gradskog turizma u Republici Srbiji. Kako bi se obezbedio objektivan i analitički pristup istraživačkom pitanju, u radu je sprovedena detaljna analiza postojeće turističke ponude ključnih aktera razvoja gradskog turizma u Srbiji. Rad prikazuje rezultate empirijskih istraživanja, sprovedenih sa strane turističke ponude i turističke tražnje, sa ciljem sagledavanja stavova relevantnih interesnih grupa i donošenja zaključaka o trenutnom stanju gradskog turizma i davanja smernica za njegovo unapređenje. Istraživanje stavova turista sprovedeno je sa ciljem dobijanja uvida u dostignuti nivo kvaliteta turističke ponude gradova u Srbiji. Ispitivanje ključnih aktera razvoja turizma u gradovima i zaposlenih u relevantnim državnim institucijama sprovedeno je sa ciljem analiziranja njihovih stavova o važnosti pojedinih resursa za razvoj gradskog turizma, kao i o ključnim problemima razvoja i načinima za postizanje bolje konkurentske pozicije gradova Srbije na turističkom tržištu. Cilj doktorske disertacije je da, pored objektivnog sagledavanja dostignutog nivoa razvoja gradskog turizma, pruži odgovor na pitanje kako unaprediti razvoj turizma u gradovima Srbije.