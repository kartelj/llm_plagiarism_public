S obzirom na praktične i teorijske izazove fenomena motivacije, postavlja se pitanje da li je dovoljno da se organizacije fokusiraju samo na upravljanje motivacijom sa aspekta finansijskih podsticaja i ekstrinzičkih faktora kako bi unapredile radnu efikasnost i zadovoljstvo zaposlenih na poslu. Teorija samodeterminacije, koja je osnovna premisa ove disertacije, ukazuje na postojanje različitih vrsta motivacije koje se razlikuju na osnovu stepena samoodređenosti. Prema njenim postavkama, različite vrste motivacije su raspoređene na kontinuumu motivacije. Na jednom kraju kontinuuma je najautonomniji, odnosno najodređeniji tip motivacije - intrinzička motivacija. Suprotno tome, na drugom kraju kontinuuma je amotivacija ili nemotivisanost. Između ove dve vrste motivacije postoje različiti oblici ekstrinzičke motivacije koji se takođe razlikuju u pogledu stepena autonomije i samoodređenosti. U okviru ove disertacije, prikazana je primenljivost osnovnih principa Teorije samodeterminacije na uzorak zaposlenih u hotelijerstvu u Republici Srbiji sa ciljem poboljšanja motivacionih tehnika i metoda. Autor razmatra u kojoj meri faktori socijalnog okruženja kao što su radna atmosfera i vrsta posla utiču na strukturu motivacije (autonomna/kontrolisana/amotivacija), i preko nje na zadovoljstvo na poslu i mentalno blagostanje pojedinca. Istraživanje je sprovedeno na uzorak zaposlenih u hotelima sa 4 i 5 zvezdica u Beogradu. Prikupljeni podaci su analizirani korišćenjem statističkog programa SPSS, verzija 23. Za analizu podataka koristili smo: deskriptivnu analizu (prosečnu vrednost, standardnu devijaciju), Kronbahov Alfa-koeficijent za utvrđivanje pouzdanosti korišćenih skala na ispitivanom uzorku i statistiku zaključivanja. Za ispitivanje veze kao i razlika po merenim karakteristikama koristili smo Pirsonov koeficijent korelacije, T-test i analizu varijanse. Istraživanje sprovedeno u ovoj disertaciji potvrđuje primenljivost principa Teorije samodeterminacije na radnom mestu.