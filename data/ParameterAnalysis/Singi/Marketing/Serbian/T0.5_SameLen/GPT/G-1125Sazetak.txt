Već nekoliko decenija struktura finansijskog sistema prolazi kroz značajne promene. Ove promene se odražavaju u promenjenom značaju određenih vrsta finansijskih institucija, integraciji različitih grupa finansijskih aktivnosti na nivou složenih finansijskih institucija, kao i u povećanju njihove veličine i obima delovanja. U procesu restrukturiranja finansijskog sektora, merdžeri i akvizicije banaka, kao i drugih finansijskih institucija, se intenzivno koriste. Eksponencijalni rast merdžera i akvizicija bankarskih institucija u razvijenim zemljama Evropske unije je ocenjen kao integralni deo globalnih procesa rekompozicije i konsolidacije banaka, ali i kao rezultat stvaranja jedinstvenog finansijskog tržišta stimulisano uvođenjem evra kao jedinstvene valute. Povećanje konkurencije u realnom i finansijskom sektoru je temelj za jačanje merdžera i akvizicija banaka s ciljem povećanja efikasnosti i profitabilnosti poslovanja u kontekstu globalizacije. Dok su merdžeri i akvizicije banaka u razvijenim zemljama Evropske unije predstavljali transfer vlasničkih prava između akcionarskih grupa privatnih vlasnika, u tranzicionim zemljama su se uglavnom dogodile akvizicije bivših državnih banaka od strane banaka iz razvijenih zemalja Evropske unije. Ekonomski aspekt ove tranzicije u bankarskom sektoru ogledao se u povećanju efikasnosti i profitabilnosti banaka, uvođenju moderne finansijske tehnologije i savremenih metoda upravljanja rizicima. Da bi merdžeri i akvizicije banaka bili uspešno sprovedeni, neophodno je adekvatno planiranje i evaluacija merdžera i akvizicija, kao i primena odgovarajuće strategije postakvizicione integracije.