Motivacija za izradu ovog rada proizlazi iz uočene neadekvatne ili nedovoljne upotrebe psihologije i razumijevanja potrošača u praksi marketing menadžmenta. Fokus rada je na razvoju novih proizvoda, oblasti koja zahteva razumijevanje i primjenu kompleksnosti marketing menadžmenta, kao i finansijske rizike. Rad se bavi analizom upotrebe psihologije u razvoju novih proizvoda, ilustriranom na primjerima proizvoda instant kafe, Grand Instant i Doncafe Instant, na tržištu Srbije u periodu od 2007. do 2015. godine. Empirijski rad se zasniva na primarnim i sekundarnim podacima. Primarni podaci su prikupljeni kvantitativnom metodologijom, na reprezentativnom uzorku od 800 ispitanika u dobi od 18-30 godina, za analizu stavova i zadovoljstva potrošača, kao i kvalitativnom metodologijom (uz primjenu kvantifikacije određenih pitanja) koja uključuje intervjue sa rukovodiocima dva preduzeća (Grand kafa i Doncafe), u cilju razumijevanja procesa i stavova u preduzećima. Analiza je izvedena opisnim statističkim metodama. Sekundarni podaci o uspehu brenda (tržišni udio, vrednosni udio, prepoznatljivost brenda, lojalnost brenda, snaga i imidž brenda i pozicioniranje u svijesti potrošača) su podaci longitudinalnih studija tri regionalno poznate agencije za istraživanje tržišta. Prikazano je koliko se psihologija, uz neophodno znanje, razumijevanje i poštovanje, koristila u razvoju novih proizvoda. Glavna hipoteza, da nedovoljno obraćanje pažnje na potrošače i psihološke procese prilikom razvoja novog proizvoda, utiče na uspeh istog, kao i na zadovoljstvo potrošača, je potvrđena. Potrošač je tretiran kao skup ljudi od kojih se očekuje da reaguju na proizvod, kako to trendovi iz okolnih zemalja nalažu. Iako je teoretski proces razvoja novog proizvoda složen proces koji zahteva poznavanje i primjenu postulata celokupnog marketing menadžmenta, u praksi je proces često pojednostavljen. Prva pretpostavka, da se rukovodioci marketinga pri razvoju novog proizvoda oslanjaju na psihologiju i da su svesni njene važnosti, ali da se ona površno koristi, je potvrđena, ali razlog tome nije samo vremenski ograničena konkurentska borba već i drugi faktori. Druga pretpostavka, da su potrošači osetili da nisu dovoljno uključeni u proces i svojim nezadovoljstvom i nekorišćenjem proizvoda pokazali, je takođe potvrđena. Potrošači, kako je ova studija pokazala, nisu bili zadovoljni načinom na koji su im se preduzeća Grand kafa i Doncafe obraćala pri razvoju novih proizvoda. Počevši proces razvoja novog proizvoda od potreba potrošača i zadovoljenih očekivanja istih, tj. ljudi, kako nalaže koncept marketinga, naglašava nesumnjiv značaj i doprinos psihologije u marketingu. Zaključak rada je da, u praksi, u preduzećima u Srbiji pored nedovoljne primene psihologije pri razvoju novih proizvoda, postoje odstupanja i u samom procesu, u smislu nedostatka prihvatanja koncepta marketinga, izrade određenih formalnih dokumenata, te primene strateškog planiranja i istraživanja potrošača. Stoga je predložen revidirani model razvoja novih proizvoda, koji insistira na prevazilaženju četiri evidentirana nedostatka, tako što su faze razvoja proizvoda određene dokumentima koje treba izraditi, a koji zahtevaju istraživanje potrošača i strateško planiranje, obezbeđujući poštovanje savremenog koncepta marketinga.