"Turizam i ugostiteljstvo postaju sve značajniji za ekonomije mnogih zemalja, a investiranje u infrastrukturu značajno doprinosi ukupnom razvoju. Infrastruktura i širok spektar turističkih proizvoda i usluga pomažu u usporavanju i zaustavljanju procesa devastacije i propadanja ruralnih oblasti. Interaktivnost i personalizacija su osnovna platforma digitalnih promena, koje su u kontekstu globalizacije i hipermobilnosti na tržištu radne snage, nezaustavljiv proces. U takvom okruženju, turističko-ugostiteljske kompanije oglašavaju potrebu za popunjavanjem praznih radnih mesta, usmeravajući svoje aktivnosti ka segmentiranom auditorijumu, na osnovu brojnih digitalnih informacija o potencijalno zainteresovanim pojedincima. Istovremeno, nelinearne forme komunikacije i deljenja oglasnog sadržaja omogućavaju zainteresovanim pojedincima da, na osnovu svojih interesa i kompetencija, pristupe velikom broju oglasnih sadržaja. Istraživanje sprovedeno za potrebe doktorske disertacije potvrdilo je da se mediji ne mogu posmatrati samo kao pasivni prenosioci jednosmernih poruka, kao i da njihova interaktivnost omogućava povratne informacije sa promenljivog tržišta rada. Podaci o korišćenju društvenih mreža u procesu regrutacije ljudskih resursa potvrdili su njihovu nezamenjivost kao relevantnih komunikacijskih platformi. U stalnom sukobu dve krajnosti, između dugoročne razvojne funkcije koju snažno generišu konvergentne medijske komunikacije, i kratkoročnih ekonomskih interesa, turističko-ugostiteljskim preduzećima je neophodna dobro planirana i organizovana strategija privlačenja kandidata koji ispunjavaju tražene uslove u pogledu znanja, iskustva i veština i njihovog zadržavanja."