"Republika Srbija je u toku procesa pristupanja Evropskoj Uniji preuzela većinu evropskog pravnog nasleđa, odnosno izgradila sistem i transponovala i uskladila domaće tehničko zakonodavstvo sa zakonodavstvom EU. U sektoru upravljanja otpadom postignuta je solidna usklađenost sa ključnim direktivama EU u vezi sa otpadom. Međutim, praktična primena i sprovođenje u praksi je u početnoj fazi, iako postoji određeni napredak kod prikupljanja komunalnog otpada i sanitarne deponije otpada. Upravljanje otpadom je jedna od glavnih dužnosti države, a primarni cilj programa upravljanja čvrstim otpadom je minimizacija zagađenja životne sredine kao i korišćenje otpada kao resursa. Propisi Evropske unije u vezi sa zaštitom životne sredine su detaljni, precizni i opsežni, ali su ipak dovoljno fleksibilni za članice u smislu prilagođavanja načina implementacije ustavnom i institucionalnom sistemu. Postojeća infrastruktura u oblasti tretmana opasnog otpada u Srbiji je nespremna za primenu zahteva direktiva zasnovanim na Novom i Globalnom pristupu EU. Razvoj i prilagođenje metoda i novih tehnologija i izgradnja postrojenja za primenu novih tehnologija u tretmanu specifičnih vrsta opasnog otpada, kao i usavršavanje stručnjaka je dugotrajan i skup proces. Stoga je potrebno, na nacionalnom nivou, mobilizacija svih dostupnih kapaciteta, koji mogu da doprinesu harmonizaciji i primeni zakonodavstva u oblasti zaštite životne sredine i upravljanja otpadom, što će doprineti zdravlju ljudi i ekonomskom razvoju, a u isto vreme će zadovoljiti potrebe sadašnjih i budućih generacija. Stanje sistema upravljanja opasnim otpadom na teritoriji Republike Srbije ukazuje na potpuno odsustvo bilo kakvog tretmana opasnog otpada i lokacije koja je opremljena za njegovo konačno odlaganje. Zbog gore navedenih problema istraživanje u okviru doktorske disertacije ponudilo je jedno od rešenja zbrinjavanja i potpunog uništenja opasnog otpada, koji je sada već istorijski u mnogim preduzaćima u Republici Srbiji. Tretman opasnog otpada u ovom postrojenju baziraće se na zbrinjavanju PCB ulja, Ni-Cd baterija, biorazgradivog otpada itd. U doktorskoj disertaciji je opisana trenutna situacija sa opasnim otpadom i zakonskom regulativom koja je prati, dato je rešenje i metodološki postupak kako se plazma tehnologijom može postići potpuno zbrinjavanje otpada i pretvaranje u toplotnu i elektro energiju. Takođe, je izveden kompletni biznis model potrošnje koji bi imao profitabilnu strukturu. "