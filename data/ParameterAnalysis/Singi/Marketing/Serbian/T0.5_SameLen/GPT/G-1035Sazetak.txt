Svrha disertacije je da istraži kako različite bilansne i vanbilansne determinante utiču na izloženost prinosa na akcije banaka promenama tržišne kamatne stope, te time doprinese procesu identifikacije, praćenja i upravljanja kamatnim rizikom. Kao uzorak razvijenog finansijskog tržišta uzeto je tržište SAD, dok je tržište Republike Srbije poslužilo kao primer finansijskog tržišta u razvoju. Upoređujući uticaj analiziranih faktora, korišćeni su rezultati dobijeni primenom Stoneovog regresionog modela i ekonometrijskog panel modela. Rezultati ukazuju na to da faktori poput veličine banaka i udela depozita u ukupnoj pasivi imaju statistički značajan, ali suprotan uticaj na banke sa razvijenog tržišta u odnosu na one sa tržišta u razvoju. Na primer, povećanje bilansne sume banaka iz SAD povećava njihovu izloženost kamatnom riziku, dok je u Srbiji uticaj obrnut. Takođe, postoje faktori koji univerzalno utiču na sve banke. Naime, povećanje prinosa na prosečni kapital (ROAE) i smanjenje neto kamatnog prihoda smanjuje izloženost prinosa na akcije banaka promenama tržišne kamatne stope, bez obzira na razvijenost tržišta na kojem banke posluju.