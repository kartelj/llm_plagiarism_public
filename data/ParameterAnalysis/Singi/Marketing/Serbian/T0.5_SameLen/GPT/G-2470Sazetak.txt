Promene u osnovnoškolskom sistemu u Srbiji i Jugoslaviji od 1944. do 1959. godine, od kraja Drugog svetskog rata do usvajanja Opšteg zakona o školstvu 1958. godine, kojim je u celoj zemlji uspostavljena unificirana osmorazredna osnovna škola, kakva i danas postoji u Srbiji, su rezultat "borbe za školu" koja se u srpskom društvu vodi od kraja 19. veka. Kao takva, ona je neraskidivo povezana sa borbom za modernizaciju i demokratizaciju srpskog i jugoslovenskog društva u 20. veku. Reforma osnovnoškolskog sistema u Srbiji i Jugoslaviji koja je dovela do stvaranja jedinstvene osmorazredne osnovne škole 1958. godine je deo borbe za "novu školu". Može se reći da se intenzivno radilo na definisanju novih politika obrazovanja i vaspitanja i započinjanju reformi postojećih školskih sistema odmah nakon završetka Drugog svetskog rata, pre svega zahvaljujući radu UN organizacije, odnosno UNESK-a. Nastavak borbe za "novu" školu, koja je prekinuta svetskim ratovima, posebno je omogućilo "novo" otkriće detinjstva koje je tokom Drugog svetskog rata pretrpelo teške gubitke. Reforma osnovnoškolskog sistema u periodu od 1944. do 1959. godine je deo borbe za kulturnu transformaciju društva koju je revolucionarna, komunistička vlast u Jugoslaviji započela sa formiranjem prvih organa vlasti. Put ka boljem i pravednijem, odnosno socijalističkom društvu, vodio je preko političke stabilizacije zemlje koja se nije mogla zamisliti bez ekonomskog oporavka, odnosno "opšteg narodnog napretka" koji je podrazumevao i "kulturni život". Tako je "kulturni" i "prosvetni život" kao njegov sastavni deo, od samog početka bio viđen kao sastavni deo "socijalističkog preobražaja društva". Zaključci usvojeni na Petom kongresu KPJ (1948) su imali dalekosežne posledice na kulturnu politiku jugoslovenske države, kao i na politiku obrazovanja i vaspitanja u Jugoslaviji koja je svoje glavne smernice dobila Rezolucijom Trećeg plenuma CK KPJ iz decembra 1949. godine. Pred novom politikom obrazovanja i vaspitanja, sve državne institucije, pre svega škole, morale su ustuknuti i potražiti pomoć u borbi za socijalističkog čoveka. Škola se morala osloniti na složen sistem masovnih organizacija, uz prednost davanu Pionirskoj organizaciji, pored "proverenih" partijskih kadrova, na brojne stručnjake iz oblasti psihologije, pedagogije, filmskog, likovnog, književnog muzičkog stvaralaštva okupljene oko Saveta društava za staranje o deci i omladini Jugoslavije ali i na milionsku masu u, prethodnom veku, "ispuštenih" roditelja koji su kao i svi građani socijalističke zajednice morali imati svoju ulogu u socijalističkoj izgradnji. Tako je "novom" politikom obrazovanja u javni prostor postavljena ideja o školi kao polazištu društvene modernizacije ili kulturne revolucije i izgradnje socijalizma.