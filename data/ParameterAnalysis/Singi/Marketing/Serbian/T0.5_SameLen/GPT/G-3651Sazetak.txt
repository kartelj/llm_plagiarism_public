Važnost očuvanja prirodnih ekosistema, koji pružaju različite ekosistemske usluge čovečanstvu, postaje sve češće obrađivana tema, kako sa naučne, tako i sa praktične strane. Ovaj rad je imao za cilj da istraži raznolikost, potencijale, značaj i stanje svih komponenti prirodnih ekosistema u većim zaštićenim oblastima Libije, predlože se modeli očuvanja i održive upotrebe prirodnih ekosistema u zaštićenim oblastima Libije, posebno s obzirom na njihovo dugoročno očuvanje i održivi razvoj lokalnih zajednica u trenutnoj složenoj i teškoj ekonomsko-političkoj situaciji u Libiji. Zaštićene oblasti Libije predstavljaju važna područja prirodnih vrednosti, ali i resurs koji, ako se održivo koristi, može pružiti značajne ekosistemske usluge, odnosno, koristi lokalnom stanovništvu. U ovom radu analizirane su sledeće vrednosti i resursi zaštićenih oblasti Libije: abiogeni faktori (reljef, geološka osnova, zemljište, voda, klima), biogeni faktori (flora i fauna, vegetacija), stanovništvo (sastav i struktura, socio-ekonomske karakteristike, tradicionalni način života, tradicionalne i savremene aktivnosti, mogući pravci održivog razvoja lokalnih zajednica u skladu sa prirodnim vrednostima i tradicionalnim načinom života, kao i značaj zaštićenih oblasti Libije za strateški razvoj države. Ostvarivanje ciljeva i prioriteta održivog razvoja lokalnih zajednica i države, podrazumeva donošenje i sprovođenje strateških dokumenata, pre svega, strategija održivog razvoja, očuvanja biodiverziteta, borbe protiv dezertifikacije, razvoja ribarstva i drugih strateških dokumenata od značaja za integralne politike zaštite životne sredine, prirode i interesa lokalnog stanovništva. Da bi se Libija pridružila zemljama koje imaju usvojenu nacionalnu strategiju održivog razvoja potrebno je omogućiti sledeće: razvoj konkurentske tržišne ekonomije i uravnotežen ekonomski rast, razvoj i obrazovanje ljudi, povećanje zapošljavanja i socijalna uključenost, razvoj infrastrukture i ravnomeran regionalni razvoj, zaštita i unapređenje životne sredine i racionalna upotreba prirodnih resursa. Na osnovu istraživanja dve grupe ispitanika na dva zaštićena područja u Libiji možemo zaključiti da su zaštićena područja u Libiji izvor prirodnih vrednosti i resursa koji pružaju ekosistemske usluge lokalnom stanovništvu jer je većina ispitanika iz grupe lokalnog stanovništva potvrdila da ima koristi od upotrebe resursa iz zaštićenog područja, a koje se pre svega odnose na izvore hrane za porodice, ili na prodaju hrane turistima koji povremeno posećuju obe lokacije koje su bile predmet istraživanja. Postavljanjem pravilnog odnosa prema vrednostima i resursima zaštićenih područja omogućava se njihova dugoročna zaštita, unapređenje i korišćenje jer se resursi iz zaštićenih područja koja su bila predmet istraživanja koriste na održiv način i nema njihove preterane eksploatacije (mada su ti resursi relativno ograničeni). Usaglašen razvoj lokalnih zajednica u zaštićenim oblastima doprinosi strateškom razvoju države nije potpuno dokazan jer su lokalne zajednice na istraživanim područjima previše male. Razvojem turizma u Libiji ovo stanje bi se popravilo u većoj meri, ali je pre toga potrebno razviti svest o zaštiti životne sredine kod ljudi koji ne žive blizu zaštićenih oblasti kroz obrazovanje na svim nivoima, od najmlađih uzrasta. Neophodan uslov je i sprovođenje međunarodnih obaveza i usvajanje nacionalnih strategija uz postizanje višeg nivoa ekološke odgovornosti kroz ispunjenje zakonodavnih, institucionalnih, kadrovskih, tehničkih i drugih pretpostavki, u skladu sa međunarodnom i nacionalnom praksom.