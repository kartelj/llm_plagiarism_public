Srbija raspolaže sa širokim spektrom turističkih atrakcija, bogatom istorijom i očuvanim resursima. Ipak, turistički proizvodi Srbije nisu dovoljno razvijeni i komercijalizovani na globalnom tržištu. Za bolje pozicioniranje, potrebno je povećanje konkurentnosti, što zahteva velika finansijska ulaganja. Srbija, kao i mnoge zemlje u razvoju, vidi potencijal u stranim investicijama za razvoj ovog sektora, modernizaciju turističke ponude, povećanje izvoza, zapošljavanja, prihoda i zaustavljanje migracije iz nerazvijenih regiona gde turizam, zahvaljujući očuvanim resursima, pruža mogućnost razvoja. U ovom radu se sprovodi detaljna analiza faktora koji su bitni za privlačenje stranih investicija u turizam Srbije. Na osnovu benčmark analize odabranih konkurentskih zemalja, analizira se kako su ove zemlje povećale učešće stranih investicija u ovom sektoru i kakve rezultate postiže ovaj sektor kod njih, a zatim se analizira konkurentska pozicija Srbije u odnosu na ove zemlje. Na osnovu sprovedenog istraživanja putem ankete, dolazi se do saznanja koliko su zadovoljeni faktori atraktivnosti za privlačenje stranih investicija u turizam Srbije i koji su to kritični faktori na kojima bi trebalo prioritetno raditi. Na kraju se sprovodi istraživanje konkurentske atmosfere lokalne destinacije, primenom modela Porterovih pet sila prilagođenog za ove potrebe, identifikuju se mogućnosti za jačanje pozicije same destinacije u odnosu na pet sila i putem SWOT analize, utvrđuju njene snage, slabosti, mogućnosti i pretnje i definišu potrebne aktivnosti za privlačenje stranih investicija u cilju povećanja njene konkurentnosti. Cilj disertacije je da pomogne u pronalaženju odgovora na pitanje kako privući strane investicije u turizam Srbije, odnosno kojim merama poboljšati postojeći ambijent koji bi bio u funkciji povećanja konkurentnosti ovog sektora.