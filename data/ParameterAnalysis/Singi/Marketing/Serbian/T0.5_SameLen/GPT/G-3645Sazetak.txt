'U proteklim decenijama zabeležen je brzi razvoj nautičkog, a time i kruzing turizma. Analiza geografske distribucije kruzing destinacija pokazuje da je kruzing turizam rasprostranjen širom sveta. Uz neporecive pozitivne efekte na povezivanje ljudi, bolje međusobno razumijevanje i nesumnjivo pozitivne finansijske efekte, razvoj kruzing turizma je doneo i određene negativne uticaje. Iz tog razloga je neophodno strateško upravljanje ovom vrstom turizma, sa posebnim fokusom na menadžment koji je u skladu sa konceptom održivog razvoja. U ovom radu će biti prikazano stvarno stanje u kruzing turizmu sa posebnim osvrtom na opštinu Kotor, njene potencijale, prednosti i nedostatke, strateški razvoj kao i konkurentnost Kotora na globalnom tržištu kruzing turizma. Autor posebno obraća pažnju na načine na koje kruzing turizam poboljšava ponudu grada i pozitivne ekonomske efekte kruzing turizma. Sprovedeno je anketno istraživanje stavova privrede i stanovnika Kotora o ulozi i značaju kruzing turizma. Rezultati pokazuju da je kruzing turizam percipiran kao značajan vid turizma u Kotoru koji može omogućiti Crnoj Gori da postane poznata svjetska turistička destinacija. Međutim, ispitanici kruzing turizam vide kao nedovoljno razvijen i prepoznaju potrebu za podsticanjem razvoja ovog turističkog sektora. Kao najvažniji pozitivni efekti kruzing turizma identifikovani su ekonomski efekti u vidu rasta prihoda lokalne zajednice i kreiranje novih radnih mjesta. Od socijalno-kulturnih pozitivnih efekata najviše se ističe upoznavanje novih kultura i predstavljanje sopstvene tradicije i običaja. Najizraženiji negativni efekti su degradacija prirodnih resursa. Kako bi se maksimizirali pozitivni i minimizirali negativni efekti kruzing turizma, ispitanici smatraju da najveću odgovornost ima država koja treba da pojača zakonodavne regulacione mjere. Poseban značaj ima i jačanje edukacije o značaju kruzing turizma i jačanje dijaloga između ključnih zainteresovanih strana u cilju uvažavanja potreba lokalne zajednice. '