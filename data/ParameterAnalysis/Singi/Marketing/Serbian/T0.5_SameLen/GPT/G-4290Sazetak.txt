'U modernom ekonomskom okruženju, globalno finansiranje za zadovoljavanje društvenih potreba je element bez kojeg današnje društvo ne bi moglo da funkcioniše. Ova doktorska teza se fokusira na analizu globalnog finansiranja od strane Evropske banke za obnovu i razvoj, investicione institucije u evropskoj ekonomiji, i uticaja koje ovo finansiranje ima na ekonomiju Republike Srbije. U zemljama centralne i istočne Evrope, ovaj oblik globalnog finansiranja kakav danas poznajemo, započeo je 1990. godine, kada je osnovana Evropska banka za obnovu i razvoj sa ciljem pružanja pomoći zemljama u tranziciji. U Republici Srbiji, finansiranje od strane globalnih investicionih institucija nije novost, a nakon ukidanja sankcija međunarodne zajednice počinje od 2001. godine. Ova oblast je izuzetno važna, jer bez nje stanje u srpskoj ekonomiji i dinamika aktivnosti tokom procesa tranzicije, nakon ekonomskih sankcija i velikog pada bruto domaćeg proizvoda tokom 1990-tih, bilo bi nepovoljnije. Kompleksni ekonomski odnosi, nove tehnologije i proizvodnje, zahtevaju obezbeđivanje dodatnih izvora finansiranja, što je upravo glavni predmet proučavanja ove teze. Cilj istraživanja je da se ispita značaj i potreba postojanja ovakvih institucija, njihovih investicija, kao i da se doprinese njihovom daljem unapređenju. Sve zemlje centralne i istočne Evrope su imale i imaju uspešnu i obimnu saradnju sa Evropskom bankom za obnovu i razvoj kroz investicione kredite, zajedničko finansiranje projekata, zajednička ulaganja u razne sektore, a prvenstveno energetiku, infrastrukturu, saobraćaj, finansijski sektor, sa ciljem transformisanja nacionalnih ekonomija u tržišne i povezivanja budućeg jedinstvenog tržišta Evrope. Početna pretpostavka ovog istraživanja je da se nacionalna ekonomija ne može oporaviti bez planskog i dobro osmišljenog zaduživanja kod međunarodnih finansijskih institucija, uz odgovarajući monitoring i kontrolu. Zbog složenosti poslovnih odnosa i kompleksnosti poslovnih prilika i kretanja, kao preduslov ovakvog vida finansiranja je bitna fiskalna održivost i monetarna stabilnost. Prilivom profitabilnih i pouzdanih globalnih investicija podržava se rast i razvoj ekonomije. Razvoj ekonomija u procesu tranzicije ne može se zamisliti bez dodatnog globalnog finansiranja. Takođe, može se istaći da su sve ekonomije koje su sarađivale sa EBRD imale iznad prosečan ekonomski rast i zabeležile su bolje rezultate poslovanja nego u godinama kada su bile u stanju recesije. Stručna javnost u našoj zemlji nije dovoljno upoznata sa značajem naše saradnje sa EBRD, uprkos koristima od te saradnje, s tim što se mora izgraditi racionalan odnos prema kreditnoj zaduženosti zemlje. Ova teza analizira stepen uticaja investicija koje su realizovane u saradnji sa EBRD na ekonomski oporavak i tranziciju ekonomije RS i faktore koji su na to uticali i pokazati pozitivnu korelaciju između ovih invesitcija i stope rasta BDP, kao i pozitivan doprinos investicija EBRD rastu BDP Republike Srbije. Analiza je potvrdila da je u oporavku ekonomije i procesu tranzicije pozitivnu ulogu odigrala EBRD, kroz finansiranje i savetodavne usluge. Kroz detaljan prikaz ekonomskih kretanja i brojne primere realizacije konkretnih projekata, u tezi je ukazano na sve prednosti koje ima saradnja sa Evropskom bankom za obnovu i razvoj, kao i skretanje pažnje na mere i aktivnosti u cilju unapređenja ove saradnje. '