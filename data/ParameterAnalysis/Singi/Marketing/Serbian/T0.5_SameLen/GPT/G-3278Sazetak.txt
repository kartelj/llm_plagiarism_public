Proučavajući kruzing turizam, postaje očigledno da kruzing kompanije sve više naglašavaju kvalitet kruzing iskustva, s obzirom da kvalitet kruzing iskustva ima veliki uticaj na ukupno zadovoljstvo turista i njihovo buduće ponašanje. S obzirom na značaj kvaliteta kruzing iskustva, u ovom radu će se analizirati njegova priroda, tj. njegove determinante i njegove posledice. Problemi istraživanja su povezani sa razumijevanjem prirode kvaliteta kruzing iskustva, tačnije, sa pronalaženjem metodoloških postupaka merenja koji bi ispitivali njegove determinante i njegove posledice. U ovom naučnom istraživanju, autor je izabrao holistički pristup pri testiranju pretpostavke da se model Uslužnog pozorišta (performans kruzera) i kvalitet usluge (dimenzije kvaliteta) mogu koristiti kao komponente za uspešno dizajniranje kvalitetnog kruzing iskustva. Istraživanje se temeljilo na sledećim istraživačkim filozofijama: postmodernizam, postpozitivizam i interpretivizam, uz upotrebu odgovarajućih kvantitativnih i kvalitativnih tehnika prikupljanja podataka. U skladu sa istraživačkim filozofijama, istraživački pristup u ovom radu je zasnovan na kombinaciji indukcije i dedukcije. Strukturalno modeliranje je korišćeno za testiranje konceptualnog modela i rezultati su potvrdili da zaposleni, gosti, uslužna sredina i kvalitet usluge su determinante kruzing iskustva i doživljenih emocija, ali samo doživljene emocije imaju pozitivan uticaj na ukupno zadovoljstvo i buduće ponašanje. Priroda kvaliteta kruzing iskustva je tema koja do sada nije dobila dovoljno pažnje u naučnim krugovima. Na osnovu toga, može se pretpostaviti da je ovo istraživanje doprinelo ontologiji kvaliteta kruzing iskustva i razvoju teorije kvaliteta kruzing iskustva. Pošto je istraživanje sprovedeno na kruzeru u saradnji sa gostima sa kruzera, može se pretpostaviti da su svi aspekti za dalju praktičnu primenu u velikoj meri uzeti u obzir. Na osnovu toga, možemo sa velikom sigurnošću tvrditi da su rezultati istraživanja od velikog menadžerskog značaja jer se dobijeni podaci, rezultati istraživanja, uvidi i preporuke mogu primeniti i u praksi.