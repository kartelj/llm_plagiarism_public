'Istraživanje na temu posledica solarnog udara, sprovedeno u svrhu izrade ove disertacije, ukazalo je da ni najmoderniji zaštitni sistemi za elektroenergetski sistem (EES) ne mogu pružiti adekvatnu zaštitu od snažnijih solarnih oluja. Slabost magnetosfere Zemlje, solarni udar iz 2003. godine u Južnoafričkoj Republici (koja ima sličnu geografsku širinu kao Srbija), slabljenje EES-a Venecuele 2019. godine od strane Sjedinjenih Američkih Država (SAD) s ciljem destabilizacije te države, kao i složena bezbednosna situacija u Srbiji, su elementi koji su potakli potrebu za izradom predloga strateškog restrukturiranja srpskog EES-a u kratkom roku kako bi se povećala njegova otpornost. Velike poplave iz maja 2014. godine koje su na duže vreme onesposobile Termoelektranu (TE) "Kolubara" i TE "Nikola Tesla A", potvrdile su postojanje rizika za normalno funkcionisanje srpskog EES-a i od strane prirodnih katastrofa. Opširno istraživanje kolapsa EES-a pokazalo je da koncept manjeg broja velikih proizvođača električne energije (EE) ima svoju slabu tačku u sistemu prenosa EE do potrošača, odnosno da preopterećenje visokonaponskih transformatora može paralisati ceo EES na period od 12 do 16 meseci (prema izveštaju Lloyda). U Južnoafričkoj Republici neki delovi EES-a su bili operativni tek nakon četiri godine. Upravo ugrožavanje normalnog funkcionisanja privrede, zatim veliki socijalni nemiri, haos, anarhija mogu da uruše sistem bezbednosti države i deo su hibridnog ratovanja koji se sve više koristi. Istraživanje objavljenih radova iz Srbije pokazalo je da je srpski EES moderan i da se kreće ka transferu sa manjeg broja TE na veći broj proizvođača iz obnovljivih izvora energije (OIE) do 2030. godine. Veoma je bitno da Srbija ne dozvoli da ima očiglednu slabost uzimajući u obzir složenu bezbednosnu situaciju na Balkanu. Ova disertacija je predstavila novi koncept stvaranja "stand by" energetski nezavisnih komuna (unutar postojećeg EES-a) koje će se oslanjati na snažan razvoj zapostavljene industrijske energetike. Samo velike proizvodne kompanije su sposobne da izvrše nadogradnju svojih rezervnih sistema napajanja EE u kratkom roku, prenamene svoje termo-blokove u male termoelektrane i da lokalna distributivna mreža postane samostalna virtuelna mreža sa sopstvenim proizvođačima EE koje će biti nosioci energetski nezavisnih lokalnih samouprava. Istraživanje promena svesti menadžera u privredi Srbije, vezano za solarni udar 2017. i 2018. godine (pre i posle objave u svim medijima), ukazalo je na potrebu primene novog Modela stvaranja energetski nezavisnih preduzeća radi brze implementacije koncepta energetski nezavisnih komuna. Ključni akteri celog procesa su visoki menadžeri vodećih kompanija, njihova izvrsnost i pozicija moći u kombinaciji sa memetikom i kroni kapitalizmom čine mehanizam delovanja modela. Funkcionalnost modela je dokazana kroz hipotezu i četvrtu anketu sprovedenu među visokim menadžmentom u Srbiji. Ova disertacija je iznela i praktična rešenja zaštite od protonskih udara (PU) i ukazala na nedovoljnu istraženost zdravstvenih problema kao posledicu solarnih oluja u Srbiji. '