'Doktorska teza pod imenom Problemi određivanja vrednosti malih i srednjih preduzeća u različitim fazama životnog ciklusa preduzeća daje značajan doprinos u metodičko-metodološkom smislu povezivanja dva neistražena fenomena poslovne ekonomije. U UVODU rada stavljen je akcenat na predmet i cilj istraživanja, problem, hipoteze, metode i očekivani doprinos istraživanja. U prvom delu rada pod naslovom TEORETSKI OKVIR: PREGLED DOSADAŠNJIH ISTRAŽIVANJA NA POLJU INTERAKCIJE FAZA RAZVOJA I ODREĐIVANJA VREDNOSTI MALIH I SREDNJIH PREDUZEĆA ukazano je na važnost i značaj malih i srednjih preduzeća za razvoj privrede zemalja, a posebno u tranzicionom i posttranzicionom periodu, koji karakterišu fuzionisanja, reinžinjering, restrukturisanje i downsizing. Ovim modernim izazovima iz poslovnog okruženja moguće je odgovoriti adekvatnom politikom razvoja malih i srednjih preduzeća. Svest da su različiti problemi prisutni u različitim fazama razvoja preduzeća određuje neophodnost ispitivanja njihovog uticaja na vrednost preduzeća. Da bi na adekvatan način povezali ove dve oblasti kako bi ih mogli istražiti odvojeno je izvršena sistematizacija u okviru metodologije na metodičke koncepte i metodologije procene vrednosti malih i srednjih preduzeća i dijagnostifikovanja razvoja malih i srednjih preduzeća. Metodički koncepti procene vrednosti malih i srednjih preduzeća uključuju metode i metodologiju procene vrednosti malih i srednjih preduzeća. Metode koje su korišćene za potrebe ovog rada su: metod određivanja knjigovodstvene vrednosti, metod određivanja prinosne vrednosti i metod određivanja likvidacione vrednosti. Metodologija se sastoji od tri faze: pripremna faza, izvedbena faza i završna faza. Metodički koncepti dijagnostifikovanja razvoja malih i srednjih preduzeća uključuju modele i metodologiju dijagnostifikovanja razvoja malih i srednjih preduzeća. Modeli koji su korišćeni za potrebe ovog rada su: modeli određivanja promene metamorfoze, modeli određivanja promene ponašanja i modeli određivanja promene strukture. Metodologija se sastoji od tri faze: upravljanje razvojem, dijagnostifikovanje razvoja i usmeravanje razvoja. U drugom delu rada pod naslovom: METODOLOŠKI OKVIR: PREGLED DOSTUPNE METODOLOGIJE NA POLJU INTERAKCIJE FAZA RAZVOJA I ODREĐIVANJA VREDNOSTI MALIH I SREDNJIH PREDUZEĆA ukazuje na izbor metodološkog okvira. Metodološki okvir uz primenu saintgallenske metodologije razvoj malih i srednjih preduzeća posmatra kao niz četiri idealnotipska modela razvoja sa propisanim kriterijumima. Na osnovu kriterijuma utvrđeno je da li su preduzeća iz posmatranog uzorka od 55 malih i srednjih preduzeća u jednoj od četiri faze. Iz pomenutog uzorka 15 preduzeća je odbačeno jer nije bilo moguće odrediti u kojoj fazi se tačno nalaze, tako je preostalih 40 preduzeća iz uzorka raspoređeno u četiri idealnotipske faze i to po 10 malih i srednjih preduzeća u svakoj fazi. Za svako preduzeće su određene knjigovodstvena vrednost, prinosna vrednost i likvidaciona vrednost. Nakon toga je na osnovu sintetičke i analitičke ocene uspešnosti malih i srednjih preduzeća ocenjena uspešnost malih i srednjih preduzeća primenom Klaricekovog DF modela i Belakovog BEX modela te predviđeno poslovanje u budućnosti primenom Klaricekovog Quick Test modela. U trećem delu rada pod naslovom: APLIKATIVNI OKVIR: PREGLED AKTUELNOG ISTRAŽIVANJA NA POLJU INTERAKCIJE FAZA RAZVOJA I ODREĐIVANJA VREDNOSTI MALIH I SREDNJIH PREDUZEĆA testirane su postavljene hipoteze i to centralna i četiri pomoćne hipoteze. U ovom delu pokazana je opravdanost interakcije faza razvoja i određivanja vrednosti malih i srednjih preduzeća te izbor predložene metodologije. U ZAKLJUČKU rada prezentovana je sinteza istraživanja sa najvažnijim nalazima do kojih se došlo u radu kao i prezentovane preporuke i smernice za buduća istraživanja.'