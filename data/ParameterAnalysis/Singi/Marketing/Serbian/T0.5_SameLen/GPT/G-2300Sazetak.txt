'Usled atipičnih okolnosti sa kojima se suočavao bankarski sektor Srbije u periodu od 2008. do 2016. godine, likvidnost više ne predstavlja podrazumevanu kategoriju niti se njome lako upravlja. U radu se ispituju izazovi koji se javljaju za upravljačke strukture domaćih poslovnih banaka u obliku nestabilnih tržišta i njihovih reakcija na upravljanje u uslovima likvidnosti/ne likvidnosti, kao i veza sa definisanim FTP sistemom. U bankarskom sektoru poput srpskog, gde ne postoje razvijeni instrumenti zaštite pozicija, jedno od pitanja je da li postoji snažna korelacija između FTP sistema i razvoja finansijskih instrumenata, a samim tim i razvoja koncepta upravljanja aktivom i pasivom (ALM). Takođe, analizirani period je postavio i pitanje primene uniformnog modela FTP sistema u bankama u uslovima ne likvidnosti, kakva se pamti iz 2008. godine i značajne likvidnosti iz 2016. godine, kao i implementaciju i implikacije primene "najbolje prakse" i novih principa poznatih kao Bazel III. Izvršena je komparativna analiza dve poslovne banke koje su poslovale u Republici Srbiji u vreme krize likvidnosti bankarskog sektora krajem 2008. godine. Osnovni nalazi pokazuju visoku osetljivost banaka na sistemske i specifične faktore, ograničenost likvidnih izvora finansiranja, kao i plitko domaće tržište koje je usled krize značajno povećalo cenu izvora i produbilo ročnu neusklađenost bilansa posebno u slučaju banke B. Primer banke A ukazuje na jednaku visoku osetljivost na sistemski rizik koji proizlazi iz nelikvidnosti bankarskog sektora, kao i da pristup kratkoročnim izvorima za prevazilaženje krize likvidnosti nije bio u potpunosti efikasan s obzirom da banka B produbljuje ročnu neusklađenost četiri godine kasnije. Nalaz pokazuje da su banka A i banka B usled nelikvidnog međubankarskog tržišta, značajnog odliva depozitnih izvora, povećanja kamatnih stopa, niskog nivoa regulatornog koeficijenta likvidnosti, pristupile instrumentima kod banke A emitovanjem akcija i narušavanjem vlasničke strukture banke, dok je banka B kroz MM pozajmice sa kratkoročnim horizontom pozajmljivala sredstva po cenama "višim" od tržišnih i odlagala problem likvidnosti na sledeću godinu. Prva hipoteza da poslovne banke primenjuju savremene koncepte upravljanja rizikom likvidnosti odbačena je nakon empirijske analize bankarskog sektora. Druga hipoteza je odbačena s obzirom da je utvrđeno da FTP sistem jeste osetljiv na uslove likvidnosti i nelikvidnosti bankarskog sektora. Treća hipoteza je prihvaćena i njom se kroz empirijsku analizu dokazuje povezanost i postojanje ALM funkcije u poslovnim bankama te i da su njene odgovornosti u direktnoj korelaciji sa FTP sistemom.