Tržišna borba u turizmu postaje sve oštrija. Destinacije sa boljom ponudom i većom vrednošću postaju privlačnije za turiste. Sve radnje koje se preduzimaju radi pružanja usluga turistima u banjama čine lanac vrednosti te destinacije. Akteri ovih aktivnosti su deo lanca vrednosti koji kroz lančanu reakciju i delovanje pružaju turistima celokupan banjski proizvod. Turistički subjekti teže ka što boljim aktivnostima kako bi proizveli kvalitetniji parcijalni proizvod. Kroz zajednički nastup svih turističkih subjekata na banjskoj destinaciji turistima se pruža integralni banjski proizvod sastavljen od brojnih parcijalnih proizvoda. Kroz analizu banjskih destinacija u poznatim evropskim zemljama i upoređivanje sa banjskim destinacijama u Srbiji, prikazano je mesto, uloga i značaj srpskih banja. Uporednom analizom utvrđene su ključne prednosti i slabosti u lancu vrednosti srpskih banja. Konkurentska prednost srpskih banja je u izvanrednom prirodnom potencijalu koji one imaju, a koji bi se mogao bolje iskoristiti kroz sistemski pristup.