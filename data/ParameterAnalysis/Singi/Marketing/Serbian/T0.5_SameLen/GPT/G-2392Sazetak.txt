Doktorska disertacija se fokusira na definiciju i interpretaciju etike i integrisanih marketinških komunikacija kroz perspektivu primene etičkih principa u različitim marketinškim oblastima, počev od oglašavanja, marketinškog istraživanja, uticaja na formiranje marketing i promotivnog miksa i komunikaciju sa ciljnom javnošću, posebno deci i mladima. Rad istražuje mogući uticaj brendiranog proizvoda na konačnu kupovinu, praćenje i selekciju medija od strane dece, odnos prema reklamama od strane najmlađih potrošača, kao i ispitivanje konzumerističkih i materijalističkih stavova kod dece, posebno podstaknutih uticajem reklama. Kreiranje jedinstvene komunikacijske strategije za kompaniju koja posluje na tržištu dečjih proizvoda i usluga pravi bitnu razliku u odnosu na opštu strategiju komunikacije. Primena modela integrisanih marketinških komunikacija na najmlađe podrazumeva poštovanje etičkih principa i kodeksa pri fokusiranju marketinških akcija namenjenih deci. Glavna hipoteza rada je da se kroz integrisane marketinške komunikacije napušta masovno komuniciranje i prelazi na ciljani pristup komunikaciji sa postojećim i potencijalnim potrošačima na etički način. Pomoću pomoćnih hipoteza pristupilo se istraživanju uticaja reklama na najmlađe; merenju efekata brendiranih proizvoda i usluga na konačnu kupovinu kod dece; pojavi konflikta između roditelja i deteta kao posledice češćeg izlaganja oglasnim porukama najmlađih; upoređivanju sveta u oglasima i stvarnog sveta, kao i mogućem porastu materijalističkih vrednosti kod dece kao rezultat stimulacije oglasnim porukama. Rezultati istraživanja su pokazali da mlađi učenici (niži razredi osnovne škole) imaju pozitivniji stav prema oglašavanju i više preferiraju kupovinu brendiranih proizvoda u odnosu na stariju decu. Utvrđeno je da češća izloženost oglasima vodi do povećanja zahteva za kupovinom kod najmlađih i povećava konflikte između roditelja i deteta. Deca uglavnom ne veruju da svet prikazan u reklamama odgovara stvarnom svetu. Potvrđen je rast materijalističkih vrednosti kod dece kao rezultat interakcija na koje upućuju reklame.