'Poput svih tranzicijskih zemalja, i naša je zemlja direktno osetila uticaj globalne krize sa posledicama kao što su smanjenje investicija, povlačenje stranih investitora, rast dugova. Bankarski sektor u Bosni i Hercegovini, iako beleži rast loših kredita, odoleo je većim posledicama ekonomske krize, delom, zbog konzervativne politike koju vodi i nema potrebe rizikovati jer postojeći način poslovanja donosi profit. Takođe, izvršena je analiza poslovanja berzi u Bosni i Hercegovini u posmatranom periodu i fazama koje su krenule od osnivanja, razvoja, pa pada prometa koji nije posledica samo ekonomske krize već i kombinacija unutrašnjih faktora. Bankarski sektor predstavljao je najvažniji deo ukupnog finansijskog sistema koji je većim delom privatizovan sa dominacijom stranog privatnog kapitala, gde su osnovni izvori poslovanja depoziti a osnovni proizvod kredit. S obzirom da se kredit, u dosadašnjoj praksi, koristio kao najčešći oblik plasiranja sredstava imao je dominantnu ulogu u ukupnom bankarskom poslovanju jer se kreditni rizik javljao kao problem u novčanim tokovima i predstavljao je problem u likvidnosti banke što je i delom bila tema disertacije. Definisanjem jasne kreditne politike sa ciljem da do prihvatljivog rizika maksimizira dobit, menadžment banke, treba da održava kvalitetan kreditni portfolio. U disertaciji smo se bavili istraživanjem faktora dinamike nenaplativih kredita u Republici Srpskoj koje je bazirano na podacima koji se nalaze u izveštajima Agencije za bankarstvo Republike Srpske i odnose se na period 2009. – 2016. godine. Ciljevi ovih istraživanja bili su: testiranje ekonometrijske teorije, obezbeđivanje empirijski zasnovanih rezultata i predviđanje budućih vrednosti. Posmatrajući nivo razvijenosti, način kao i uslove ukupnog poslovanja u Bosni i Hercegovini (tržište kapitala koje nije razvijeno, zakonska regulativa koja nije primenjiva da bi se naplatio kolateral, kreditno poslovanje koje dominira u poslovanju ukupnog bankarskog sistema) u sprovođenju kontroleu poslovanju bankarskog sistema akcenat je stavljen na kontrolu tri glavna rizika u bankarskom poslovanju a to su kreditni, devizni i rizik likvidnosti.Usljed nedostatka tržišta za najveći broj stavki aktive, još uvek nisu primenjive sofisticirane tržišne procene. Interesovanje stranih investitora za bankarsko tržište u zemljama regiona javlja se početkom 2000. – tih godina. Neki od faktora koji su opredelili strane investitore za ulazak na tržište bankarskog sektora regiona bili su: razvijena finansijska i kreditna tržišta, nivo bruto domaćeg proizvoda, niska stopa inflacije, ekonomski rast i ostvarivanje prinosa. Ključnu ulogu u dolasku stranih investitora odigralo je ostvarenje prinosa, pa su tako i donosili odluke o dolasku na ova tržišta i ostvarili dominaciju i veću konkurentnost. Najveće interesovanje za ova tržišta pokazale su nemačke, austrijske, italijanske i francuske banke. Dolaskom stranih banaka u bankarski sektor regiona došlo je i do očekivanih koristi kao što su uvođenje novih tehnologija i inovacija, poboljšanje konkurentnosti i infrastrukture, kao i dolazak stranih investitora. Banke sa većinskim stranim kapitalom bolje su poslovale od domaćih banaka jer su pružale kvalitetniji nivo usluge.'