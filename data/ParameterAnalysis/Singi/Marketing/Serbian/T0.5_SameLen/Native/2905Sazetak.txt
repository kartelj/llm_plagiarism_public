U savremenim uslovima, povezivanje javnog i privatnog sektora postaje imperativ razvoja društva. Predmet istraživanja ove disertacije jeste razvoj regulatornih okvira JPP i koncesija u Srbiji od 1990. godine. U projektima javne infrastrukture najrazvijenijih država 70-ih i 80-ih godina XX veka, počinje ekspanzija angažovanja privatnog od strane javnog sektora. U Republici Srbiji, koncesije nisu novina u domaćoj privrednoj i normativnoj praksi. Međutim, u novijoj istoriji naše zemlje javno-privatno partnerstvo javlja se 1990. godine, a ta oblast je danas regulisana Zakonom o javno-privatnom partnerstvu i koncesijama iz 2011. godine. Pre donošenja ovog zakona, ovu oblast je regulisao Zakon o koncesijama, na republičkom nivou, a na lokalnom, Zakon o komunalnim delatnostima. Sve kompleksniji odnosi između javnog i privatnog sektora zahtevaju da institucije kontinualno donose nova pravila i regulative u svrhu zadovoljavanja zahteva na tržištu, što će upravo i biti okosnica ove disertacije. Cilj istraživanja je da ukaže na značaj regulatornih okvira za razvoj ulaganja putem JPP i koncesija. Kroz istorijski razvoj i navedene primere u disertaciji, biće ukazano na prednosti i nedostatke, koje su regulatorni okviri ispoljili kroz svoje primene, kao i da se skrene pažnja na značaj ovog pitanja u budućem razvoju regulatornih okvira.