Predmetno istraživanje posledica solarnog udara koje je sprovedeno radi izrade ove disertacije pokazalo je da i najsavremeniji sistemi zaštite elektroenergetskog sistema (EES) ne mogu da pruže adekvatnu zaštitu od solarne oluje jačeg intenziteta. Slabljenje magnetosfere Zemlje, solarni udar 2003. godine u Južnoafričkoj Republici (koja je slične geografske širine kao Srbija), slabljenje EES-a Venecuele 2019. godine od strane Sjedinjenih Američkih Država (SAD) sa ciljem destabilizacije države, kao i složena bezbednosna pozicija Srbije – jesu elementi koji su stvorili potrebu za izradu predloga strateškog restrukturiranja srpskog EES-a u kratkom vremenskom roku sa ciljem povećanja njegove rezistentnosti. Masovne poplave u maju 2014. godine koje su onesposobile na duži vremenski period Termoelektranu (TE) "Kolubara" i TE "Nikola Tesla A", potvrdile su postojanje rizika po normalno funkcionisanje srpskog EES-a i od strane prirodnih katastrofa.Obimno predmetno istraživanje kolapsa EES-a ukazalo je da koncept manjeg broja velikih proizvođača električne energije (EE) ima svoju slabu kariku u sistemu prenosa EE do potrošača, odnosno da saturacija visokonaponskih transformatora može da paralizuje ceo EES na period od 12 do 16 meseci (po izveštaju Lloyda). U Južnoafričkoj Republici neki delovi EES-a su bili operativni tek posle četiri godine. Upravo ugrožavanje normalnog funkcionisanja privrede, zatim ogromni socijalni nemiri, haos, anarhija mogu da uruše sistem bezbednosti države i deo su hibridnog ratovanja koji se sve intenzivnije primenjuje. Predmetno istraživanje publikovanih radova iz Srbije pokazalo je da je srpski EES savremen i da ide u pravcu transfera sa manjeg broja TE na veći broj proizvođača iz obnovljivih izvora energije (OIE) do 2030. godine. Veoma je važno da Srbija sebi ne dozvoli da ima transparentnu slabost uzimajući u obzir složenu bezbednosnu poziciju na Balkanu. Ova disertacija je dala novi koncept stvaranja "stand by" energetski nezavisnih komuna (unutar postojećeg EES-a) koje će se oslanjati na snažni razvoj zanemarene industrijske energetike. Jedino velike proizvodne kompanije su sposobne da izvrše nadogradnju svojih rezervnih sistema napajanja EE u kratkom vremenskom roku, prenamenuju svoje termo-blokove u male termoelektrane i da lokalna distributivna mreža postane samostalna virtuelna mreža sa sopstvenim proizvođačima EE koje će biti nosioci energetski nezavisnih lokalnih samouprava. Istraživanje promena nivoa svesti menadžera u privredi Srbije, vezano za solarni udar 2017. i 2018. godine (pre i posle objave u svim medijima), ukazalo je na potrebu primene novog Modela stvaranja energetski nezavisnih preduzeća radi brze implementacije koncepta energetski nezavisnih komuna. Nosioci celog procesa su visoki menadžeri vodećih kompanija, njihova izvrsnost i pozicija moći u kombinaciji sa memetikom i kroni kapitalizmom čine mehanizam delovanja modela. Funkcionalnost modela je dokazana kroz hipotezu i četvrtu anketu sprovedenu među visokim menadžmentom u Srbiji. Ova disertacija je iznela i praktična rešenja zaštite od protonskih udara (PU) i ukazala na nedovoljnu istraženost zdravstvenih problema kao posledicu solarnih oluja u Srbiji. 