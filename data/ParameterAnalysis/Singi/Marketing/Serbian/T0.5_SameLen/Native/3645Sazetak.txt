U posljednjih par decenija došlo je do naglog razvoja nautičkog, a samim tim i kruzing turizma. Analizom geografske raspodjele kruzing destinacija zaključuje se da je kruzing turizam rasprostranjen po cijelom svijetu. Pored neospornih pozitivnih efekata na zbližavanje ljudi, bolje međusobno razumijevanje i nedvosmisleno pozitivne finansijske efekte, razvoj kruzing turizma doveo je i do određenih negativnih uticaja. Iz tog razloga neophodno je strateško upravljanje ovim vidom turizma, sa posebnim naglaskom na menadžment u skladu sa konceptom održivog razvoja. U ovom radu će biti prikazano realno stanje u kruzing turizmu sa posebnim osvrtom na opštinu Kotor, njene potencijale, prednosti i nedostatke, strateški razvoj kao i konkurentnost Kotora na međunarodnom tržištu kruzing turizma. Autor posebnu pažnju poklanja načinima na koji kruzing turizam poboljšava ponudu grada i pozitivnim ekonomskim efektima kruzing turizma. Sprovedeno je anketno istraživanje stavova privrede i stanovnika Kotora o ulozi i značaju kruzing turizma. Rezultati pokazuju da je kruzing turizam percipiran kao značajan vid turizma u Kotoru koji može omogućiti Crnoj Gori da postane poznata svjetska turistička destinacija. Ipak, ispitanici kruzing turizam vide kao nedovoljno razvijen i uviđaju potrebu za podsticanjem razvoja ovog turističkog sektora. Kao najznačajniji pozitivni efekti kruzing turizma identifikovani su ekonomski efekti u vidu rasta prihoda lokalne zajednice i kreiranje novih radnih mjesta. Od socijalno-kulturnih pozitivnih efeketa najviše se ističe upoznavanje novih kultura i predstavljanje sopstvene tradicije i običaja. Najistaknutiji negativni efekti su degradacija prirodnih resursa. Kako bi se maksimizirali pozitivni i minimizirali negativni efekti kruzing turizma, ispitanici smatraju da najveću odgovornost ima država koja treba da pojača zakonodavne regulacione mjere. Poseban značaj ima i jačanje edukacije o značaju kruzing turizma i jačanje dijaloga između ključnih zainteresovanih strana u cilju uvažavanja potreba lokalne zajednice. 