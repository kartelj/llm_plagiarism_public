Republika Srbija je u procesu pristupanja Evropskoj Uniji preuzela najveći deo evropske pravne tekovine, odnosno izgradila sistem i transponovala i uskladila nacionalno tehničko zakonodavstvo sa zakonodavstvom EU. U oblasti upravljanja otpadom postignut je dobar nivo usklađenosti sa glavnim direktivama EU u oblasti otpada. Međutim, praktična primena i sprovođenje u praksi je u ranoj fazi, mada je izvestan napredak kod sakupljanja komunalnog otpada i sanitarnog odlaganja otpada na deponije. Upravljanje otpadom je jedna od glavnih odgovornosti države, a osnovni cilj programa upravljanja čvrstim otpadom je minimizacija zagađenja životne sredine kao i upotreba otpada kao resursa. Propisi Evropske unije u oblasti zaštite životne sredine su detaljni, konkretni i opsežni, ali ipak sa dovoljno fleksibilni za države članice u smislu prilagođavanja načina implementacije ustavnom i institucionalnom poretku. Postojeća infrastruktura u domenu tretmana opasnog otpada u Srbiji je nepripremlјena za primenu zahteva direktiva zasnovanim na Novom i Globalnom pristupu EU. Razvoj i prilagođenje metoda i novih tehnologija i izgradnja postrojenja za primenu novih tehnologija u tretmanu posebnih vrsta opasnog otpada, kao i usavršavanje stručnjaka je dug i skup proces. Zbog toga je potrebno, na nacionalnom nivou, angažovanje svih raspoloživih kapaciteta, koji mogu da doprinesu harmonizaciji i primeni zakonodavstva u oblasti zaštite životne sredine i upravljanja otpadom, čime će se doprineti zdravlju ljudi i ekonomskom razvoju, a u isto vreme će se obezbediti zadovoljenje potreba sadašnjih i budućih generacija. Stanje sistema upravljanja opasnim otpadom na teritoriji Republike Srbije ukazuje na potpuno odsustvo bilo kog vida tretmana opasnog otpada i lokacije koja je opremljena za njegovo finalno odlaganje. Zbog gore navedenih problema istraživanje u okviru doktorske disertacije ponudilo je jedno od rešenja zbrinjavanja i potpunog uništenja opasnog otpada, koji je sada već istorijski u mnogim preduzaćima u Republici Srbiji. Tretman opasnog otpada u ovom postrojenju baziraće se na zbrinjavanju PCB ulja, Ni-Cd baterija, biorazgradivog otpada itd. U doktorskoj disertaciji je opisana trenutna situacija sa opasnim otpadom i zakonskom regulativom koja je prati, dato je rešenje i metodološki postupak kako se plazma tehnologijom može postići totalno zbrinjavanje otpada i pretvaranje u toplotnu i elektro energiju. Takođe, je izveden kompletan biznis model potrojenja koje bi imalo profitabilnu strukturu. 