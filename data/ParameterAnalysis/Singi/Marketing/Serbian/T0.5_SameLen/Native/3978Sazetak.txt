Finansijske teškoće i insolventnost imaju negativne posledice na menadžment kompanije, njihove vlasnike, dobavljače, kupce i druge stejkholdere. Upotrebom mehanizma stečajne reorganizacije, efikasan stečajni zakon obezbeđuje opstanak insolventnih, ali ekonomski vitalnih kompanija. U ovom kontekstu, ključna pitanja se odnose na uticaj finansijskih teškoća i stečajne reorganizacije na mehanizme korporativnog upravljanja, i kako promene u ovim mehanizmima u kombinaciji sa primenjenom stečajnom procedurom i vremenom provedenim u stečaju utiču na uspešnost usvojenih planova reorganizacije. Cilj ove disertacije je da ispita uticaj finansijskih teškoća i stečajne reorganizacije na ključne mehanizme korporativnog upravljanja u velikim i srednjim kompanijama koje su usvojile plan reorganizacije ili unapred pripremljeni plan reorganizacije u Republici Srbiji u periodu januar 2009. – jun 2015. U disertaciji se takođe analizira uspešnost usvojenih planova reorganizacije i unapred pripremljenih planova reorganizacije sa ciljem da se utvrdi koji faktori mogu da doprinesu rehabilitaciji srpskog korporativnog sektora. Od ukupno 83 kompanije iz uzorka, vlasnička struktura je promenjena u 18 kompanija, dok je top menadžment promenjen u 32 kompanije. U posmatranim kompanijama, predstečajna vlasnička struktura je promenjena nakon usvajanja plana reorganizacije, dok su se promene top menadžmenta bile jednako prisutne u toku stečajnog postupka i jednu godinu neposredno nakon usvajanja plana reorganizacije. Logistička i OLS regresija ukazuju da su dva faktora uticala na promenu predstečajne vlasničke strukture: likvidnost kompanije i da li su vlasnici bili uključeni u upravljanje kompanijom u finansijskim teškoćama pre nego što je nad istom otvoren stečaj. Pored navedenog, rezultati logističke i OLS regresije su pokazali da su veličina kompanije i primenjena stečajna procedura uticali na promenu top menadžmenta u srpskim velikim i srednjim kompanijama u finansijskim teškoćama. Uticaj ostalih posmatranih faktora na predstečajnu vlasničku i menadžersku strukturu nije bio statistički značajan. Kada je reč o uspešnosti stečajne reorganizacije u Republici Srbiji, rezultati u ovoj disertaciji pokazuju da je 75% posmatranih kompanija u procesu reorganizacije, dok je nad 25% ponovo otvoren stečaj nakon usvajanja plana reorganizacije ili unapred pripremljenog plana reorganizacije. Imenovanje odbora poverilaca ili sličnog tela nakon usvajanja plana reorganizacije ili unapred pripremljenog plana reorganizacije sa manjim broj članova može da doprinese većoj uspešnosti usvojenih planova reorganizacije u Republici Srbiji. Na samom kraju, rezultati analize koji su prezentovani u ovoj disertaciji ukazuju na to da stečajna reorganizacija može da se korist kao efikasan mehanizam za rehabilitaciju korporativnog sektora u zemljama u tranziciji. Međutim, ovaj proces mora biti podržan promenama prakse korporativnog upravljanja, institucionalnim i pravnim reformama. 