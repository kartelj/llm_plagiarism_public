Istraživanje  kojim  se  bavi  ova  disertacija  pokazuje  da  turističko  vođenje  ima  važnu  i  složenu  ulogu  u  savremenom  turizmu,  u  prvom  redu  za  prezentaciju  destinacije  i  njenih  atrakcija  posetiocima  i  turistima.  Turističko  vođenje  funkcioniše  u  obliku  vođene  ture  za  koju  se  potrošači  opredeljuju  po  svojoj  volji,  pa  njena  neformalna  priroda  olakšava  efikasnost  prenošenja informacija, poruka, znanja i emocija. Bezbedan i kvalitetan turistički doživljaj koji  nudi vođena tura uključuje turističkog vodiča, turiste i ambijent, a ostvaruje se kada su sve tri  komponente  u  interakciji,  u  istoj  tački  u  prostoru  i  vremenu.  Tom  prilikom  se  uspostavljaju  raznovrsni  odnosi  između  turista  i  ambijenta,  turista  i  vodiča,  kao  i  između  sve  tri  strane.  Naročit efekat na doživljaj učesnika vođene ture imaju prezentacija koju daje vodič i način na  koji on upravlja dinamikom grupe. Stoga se može reći da turistički vodiči imaju uticaj ne samo  na  kvalitet  integrisanog  turističkog  proizvoda  destinacije,  već  i  proizvoda  turoperatora  ili  turističke  agencije.  Njihova  pozicija  u  sistemu  turizma  odlikuje  se  značajnim  potencijalom  za  upravljanje  turističkim  doživljajem,  promociju  destinacije  i  razvoj  odgovornog  i  održivog  turizma. To što turistički vodiči pokazuju i objašnjavaju može presudno uticati na način na koji  će  turisti  doživeti  neko  mesto  ili  atrakciju,  u  kojoj  meri  će  razumeti  lokalnu  kulturu,  koje  će  aktivnosti  preduzimati  i  kako  će  se  ponašati  tokom  boravka.  Prezentirajući  i  interpretirajući  destinaciju, turistički vodiči su u očima turista njeni predstavnici i „ambasadori“. Od njih zavisi  hoće li posetioci osetiti da su dobrodošli, poželeti da ostanu duže i odlučiti da ponovo dođu. Oni  utiču na percepciju turista o destinaciji, a mogu postati i destinacijski brend. Turističko vođenje  je,  nesumnjivo,  važan  strateški  faktor  uspešnog  predstavljanja  destinacija  na  savremenom  tržištu,  od  presudnog  uticaja  na  kvalitet  turističkog  doživljaja,  dužinu  boravka  turista  i  rezultirajućih ekonomskih i društvenih koristi.  