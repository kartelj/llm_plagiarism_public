Ekonomski razvoj i energetska efikanost: modelovanje odnosa i meta-analiza Energetska efikasnost, potrošnja energije i ekonomski razvoj povezani su na globalnom nivou, kao i u Srbiji. Dokazivanje ove hipoteze vršeno je utvrđivanjem da postoji povezanost energetske efikasnosti sa ekonomskim rastom u Srbiji, da je odnos između potrošnje energije i ekonomskog rasta kauzalan i da ga je moguće kvanititativno izraziti, kao i da ta kauzalnost važi u slučaju Srbije. U ispitivanju indikatora energetske efikasnost i njihovog kretanja u Srbiji, došlo se do zaključka da se efekat odbitka može primeniti na ovu promenljivu, kao i da se efikasnost može izraziti potrošnjom energije radi ispitivanja kauzalnosti između efikasnosti i ekonomskog rasta. Sistematizovan je niz faktora koji utiču na razlike u zaključcima različitih studija u pogledu odnosa energije i ekonomskog rasta, i oni obuhvataju kako karakteristike radova i metode primenjene u istraživanjima, tako i značajna obeležja posmatranih zemalja, kao što su stabilnost i kvalitet političkih institucija, struktura privrede, nivo ekonomskog razvoja i klimatske karakteristike. Utvrđeno je postojanje kauzalnog odnosa između potrošnje energije i ekonomskog rasta u Srbiji, koji je višedimenzionalan, u zavisnosti od vrste ispitivane energije. Zaključci upućuju na to da Srbija ima karakteristike očekivane za tranzicionu privredu, ali da je istovremeno vidljiv uticaj dominantnog sektora usluga u strukturi njene privrede kroz jasnu komponentu štednje prilikom utvrđivanja kauzalnog odnosa ukupne finalne potrošnje energije i bruto domaćeg proizvoda. Postoji potreba razmatranja novih instrumenata podrške unapređenju energetske efikasnosti. Potrošnja energije mora biti deo modela ekonomskog rasta i razvoja. Razumevanje uticaja koji potrošnja energije i energetska efikasnost imaju na ekonomski rast i razvoj je od ključne važnosti prilikom formulisanja ekonomskih i energetskih politika, kao i politika zaštite životne sredine. 