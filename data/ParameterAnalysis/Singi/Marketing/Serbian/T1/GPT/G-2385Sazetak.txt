'Dnevno raste broj korisnika mobilnih telefona. Posmatrajući evoluciju mobilnih uređaja, možemo konstatovati da su proizvođači ovih uređaja stvorili sofisticirane proizvode koje s pravom nazivamo pametnim telefonima. Budući da imaju različite mogućnosti i utiču na svakodnevni život, postajemo sve zavisniji od njih. Pametni telefoni se koriste na razne načine, od običnog telefonskog razgovora do pretraživanja Interneta i korištenja različitih servisa, te upotrebe kamere ili GPS uređaja. Sa razvojem mobilne tehnologije dolazi i do povećanja bezbjednosnih problema koji utiču na prenos podataka od pošiljaoca do primaoca. Postaju sve izraženije opasnosti za ovakve uređaje, budući da još uvijek nedostaju adekvatni bezbjednosni mehanizmi i alati za zaštitu. Sa pojavom operativnih sistema za mobilne uređaje ovaj problem se počinje komplikovati. Svaki operativni sistem donosi niz pogodnosti za korisnika, ali i brojne bezbjednosne propuste. S obzirom na sve veću popularnost pristupa Internetu putem mobilnih uređaja, postoje rizici povezani sa sigurnosnom komunikacijom, kao i sa fazom postavljanja komunikacijskog kanala. Pitanja bezbjednosti mobilnih komunikacija za sve učesnike postaju sve relevantnija. Open source projekti pružaju programerima mogućnost da razviju svoja rešenja na osnovu svojih ideja. Slobodan pristup izvornom kodu je dovelo do toga da jedan operativni sistem postane tržišni lider u svetu mobilnih telefona. Android operativni sistem je brzo stekao popularnost među programerima, a i šire, jer se temelji na Java programskom jeziku. Android se javlja kao otvorena platforma za mobilne uređaje koja omogućava čak i menjanje na nivou operativnog sistema. Iz tog razloga, programeri imaju mogućnost da razvijaju kernel-bazirane bezbjednosne mehanizme koji nisu uobičajeni za druge mobilne platforme. Android operativni sistem se bazira na Linuks operativnom sistemu i pripada Open source asocijaciji. Nakon sedam godina postojanja, do trenutka pisanja ovog rada, Android operativni sistem se razvio do svoje 7.0. verzije. U ovom radu je obavljena analiza Android bezbjednosnih mehanizama, uočeni su određeni propusti koji se očituju na niskom nivou bezbjednosnog okvira kojim je okružen sistem. Rezultati ankete pokazuju nedovoljno korisničko znanje o bezbjednosti prilikom upotrebe mobilnih telefona na Internetu. Na osnovu detaljne analize Android operativnog sistema, a i njegovih mehanizama bezbjednosti, stigli smo do određenih rezultata koji ukazuju na potrebu za poboljšanjem bezbjednosnog okvira kojim je Android okružen. Predložene su mjere za poboljšanje, tačnije, povećanje nivoa bezbjednosti kroz upotrebu SE Linux-a. Uradili smo upoređivanje i prikazali razlike između AOSP (Android Open Source Project) Android (Security Enhanced) sistema. Na kraju rada je izveden zaključak sa pravcima daljeg rada.