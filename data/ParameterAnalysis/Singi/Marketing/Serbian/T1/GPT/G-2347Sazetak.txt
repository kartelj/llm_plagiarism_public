'Fokus ovog rada je na uticaju upotrebe vode u poljoprivredi u Libiji, kao i na ekološke indikatore, koji su posledica ove upotrebe. S obzirom da je Libija većinom sušna i pustinja Sahara prekriva 95% njene površine, najveći deo obradive zemlje i pašnjaka je u severnom, mediteranskom priobalnom pojasu. Vodeni resursi su oskudni, što se zaključuje na osnovu nedostatka površinske vode i nedovoljno drugih izvora, kao što su desalinizacija i tretman otpadnih voda. Libija se u velikoj meri oslanja na podzemne vode, koje čine oko 95% - zapravo, cela zemlja leži na velikim rezervama neobnovljivih podzemnih voda, a najveći svetski vodonosni sloj, Nubijski peščar, se nalazi ispod južnog dela libijske pustinje. Poljoprivredni sektor doprinosi sa oko 9% u BDP-u, ali koristi 85% ukupnog snabdevanja vodom i 12% električne energije. Ti podaci ukazuju na loše i neodrživo upravljanje u sektoru poljoprivrede.
Izabrana su tri ekološka indikatora, da bi se utvrdio uticaj na životnu sredinu pri upotrebi vode u poljoprivredi, a ti su sledeći: 1. potrošnja vode (odvod), kao indikator; 2. korišćenje zemljišta (dreniranje), kao indikator; 3. zagađenje vode, kao indikator. Prema njima, indeks održivosti životne sredine nije zadovoljavajući. Najštetniji za životnu sredinu je indeks potrošnje vode u poljoprivredi, posebno u severnim, gusto naseljenim regijama. Upotreba vode u poljoprivredi dovodi do ozbiljnih ekoloških problema, od kojih su najvažniji: prodor morske vode u podzemne rezerve, zagađenje vode i salinizacija zemljišta. Takođe, preterana upotreba podzemnih voda u južnom regionu ima za posledicu pad nivoa podzemnih voda u gornjim slojevima, što je izazvalo isušivanje nekih pustinjskih jezera. Da bi se smanjila šteta izazvana upotrebom vode u poljoprivredi, predložen je održiv način rešenja problema potrošnje vode. Morska voda je prihvaćena kao obnovljiv i održiv izvor vode. Ideja je bila da se morska voda koristi u poljoprivedi, duž priobalnih pustinja u Libiji, koristeći neke so-tolerantne biljke (halofite), koje se koriste za ishranu životinja. Ovim radom će se predstaviti studija o načinima upotrebe morske vode, kao obnovljivog resursa za vodu i poljoprivredu u Libiji, i kako će to doprineti održivom razvoju u ovoj prostranoj zemlji.
Najvažniji razlozi za iskorišćenje morske vode su: 
1. Male rezerve podzemnih voda u priobalnim oblastima i njihovo mešanje sa morskom vodom u nekoliko delova. Nasuprot tome, Libija ima najdužu obalu na Mediteranu, dužine preko 1.900 kilometara. 
2. Varijacije u količini padavina, koje su negativno uticale na prirodne pašnjake. 
3. Više od 90% stanovništva zemlje živi u priobalnom pojasu, što je izazvalo veliki odliv podzemnih voda, koje su u tom regionu već oskudne. Iz tih razloga, vlada je radila na projektu Velika Veštačka Reka (VVR) - Great Man-Made River (GMR), koja dovodi vodu od južnih do severnih oblasti, kako bi se smanjio ovaj problem. 
4. Očuvanje rezervi podzemnih i površinskih voda, jer to nisu obnovljivi izvori vode. 
Proizvodnja struje: predložen je održiv pristup, koji bi iskoristio prednosti Velike Veštačke Reke, za proizvodnju električne energije, kroz kretanje vode duž cevovoda, koristeći odgovarajuće veličine turbina. Poznato je da je dužina VVR cevovoda oko 4.000 km, sa promerom od 4 m. Cevovod ove veličine, sa velikim protokom vode, omogućava jednoj turbini da proizvede stotine kilovata čiste energije. Najvažniji razlozi za iskorišćavanje prednosti VVR za proizvodnju struje su:   
1. Potreba za održivim izvorom energije bez uticaja na životnu sredinu. 
2. Snažan sistem, koji bi koristio energiju protoka vode da bi obezbedio konstantan, kontrolisan i nezavisan od vremenskih uslova izvor struje, za razliku od drugih vrsta obnovljivih izvora energije, koji su zavisni od vremenskih prilika. Poljoprivreda: Predložen je održiv pristup, da bi se iskoristile prednosti VVR za proizvodnju hrane. Konverzija VVR, od snabdevanja svežom, pijaćom vodom primorskih gradova, do ogromnog poljoprivrednog projekta, nakon postavljanja brojnih postrojenja za desalinizaciju morske vode (na solarni pogon), za zadovoljavanje potreba gradova za svežom vodom. Tako bi postalo moguće pretvoriti nekoliko hiljada hektara pustinje oko cevovoda u veliki poljoprivredni projekat za navodnjavanje iz VVR. Prelazak sa zavisnosti od fosilnih goriva na obnovljive izvore energije, za proizvodnju struje, je veoma važan, jer razvoj poljoprivrede znači više upotrebe podzemnih voda, više upotrebe goriva, što dovodi do još većeg zagađenja životne sredine. Sunčeva energija je obećavajući obnovljivi izvor energije u Libiji, ali opcija traži i druge održive, čiste i ekološke izvore energije, tako da različitost obnovljivih izvora energije promoviše ekonomsku i ekološku bezbednost. Ova teza se fokusira na sledeće tehnike za proizvodnju električne energije iz:
1. protoka vode duž cevovoda VVR; 
2. kretanja vozila na putevima, koji se nazivaju „pametni putevi“. 
Ove tehnike se smatraju mudrom politikom, koja povećava raznolikost održivih izvora energije. Ovaj korak je u pravom smeru korišćenja dostupnih novih tehnologija, kako bi se dobila čista energija iz obnovljivih i održivih izvora.'
