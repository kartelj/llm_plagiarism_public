'Finansijski problemi i nemogućnost plaćanja dugova mogu nepovoljno uticati na menadžment firme, vlasnike, snabdevače, kupce i druge zainteresovane strane. Stečajna reorganizacija kao mehanizam i efikasan stečajni zakon omogućuju preživljavanje firmi koje su nesposobne za plaćanje dugova, ali su ekonomski značajne. U ovom smislu, ključna pitanja se tiču uticaja finansijskih problema i stečajne reorganizacije na načine korporativnog upravljanja, i kako se promene u ovim načinima, u kombinaciji sa primenjenim stečajnim postupkom i vremenom provedenim u stečaju, odražavaju na uspeh reorganizacije. Cilj ove doktorske disertacije je da ispita uticaj finansijskih problema i stečajne reorganizacije na ključne načine korporativnog upravljanja u velikim i srednjim preduzećima koja su usvojila plan reorganizacije ili pripremljeni plan reorganizacije u Srbiji u periodu januar 2009. - jun 2015. Takođe se u disertaciji procenjuje uspešnost usvojenih i pripremljenih planova reorganizacije kako bi se utvrdilo koji faktori mogu da podstaknu oporavak srpskog korporativnog sektora. Od 83 firme u uzorku, vlasnička struktura je izmenjena u 18 preduzeća, dok je vrhovni menadžment zamenjen u 32 preduzeća. U analiziranim firmama, vlasnička struktura pre stečaja je izmenjena nakon usvajanja plana reorganizacije, dok su promene u vrhovnom menadžmentu bile podjednako prisutne tokom stečajnog postupka i godinu dana posle usvajanja plana reorganizacije. Logistička i OLS regresija pokazuju da su dva faktora uticala na promenu vlasničke strukture pre stečaja: likvidnost preduzeća i da li su vlasnici bili uključeni u upravljanje preduzećem u finansijskim problemima pre otvaranja stečaja. Dodatno, rezultati logističke i OLS regresije su pokazali da su veličina preduzeća i primenjeni stečajni postupak uticali na promene u vrhovnom menadžmentu u srpskim velikim i srednjim preduzećima u finansijskim problemima. Uticaj ostalih posmatranih faktora na vlasničku i menadžersku strukturu pre stečaja nije bio statistički značajan. Kada je reč o uspešnosti stečajne reorganizacije u Srbiji, rezultati ove doktorske disertacije pokazuju da je 75% analiziranih firmi u procesu reorganizacije, dok je nad 25% ponovno otvoren stečaj nakon usvajanja plana reorganizacije ili pripremljenog plana reorganizacije. Imenovanje odbora poverilaca ili sličnog tela sa manjim brojem članova posle usvajanja plana reorganizacije ili pripremljenog plana reorganizacije može da podstakne veću uspešnost usvojenih planova reorganizacije u Srbiji. Naposljetku, rezultati ispitivanja prikazani u ovoj disertaciji ukazuju da stečajna reorganizacija može da bude efikasan način za oporavak korporativnog sektora u tranzicionim zemljama. Međutim, ovaj proces mora biti podržan promenama u praksama korporativnog upravljanja, institucionalnim i pravnim reformama.'