Promena u osnovnoškolskom sistemu u Srbiji i Jugoslaviji između 1944. i 1959. godine, od završetka Drugog svetskog rata do donošenja Opšteg zakona o školstvu 1958, koji je ustanovio unificiranu osnovnu školu sa osam razreda na celoj teritoriji zemlje, kakva danas postoji u Srbiji, predstavlja rezultat "borbe za obrazovanje", koja se u srpskom društvu odvija od kraja 19. veka. Kao takva, ona je neraskidivo povezana sa borbom za modernizaciju i demokratizaciju srpskog i jugoslovenskog društva u 20. veku. Reforma osnovnoškolskog sistema u Srbiji i Jugoslaviji koja je dovela do stvaranja unificirane osnovne škole 1958. godine, zapravo predstavlja deo "borbe za novi obrazovni sistem". Može se zaključiti da je rad na stvaranju novih strategija obrazovanja i vaspitanja, kao i uvođenje reformi u postojeće školske sisteme, započeo odmah nakon završetka Drugog svetskog rata, zahvaljujući pre svega radu UN-ove organizacije, UNESKO-a. Kontinuiranu, prekinutu svetskim ratovima, borbu za "novu" školu, posebno podržava "novo" shvatanje detinjstva koje je tokom Drugog svetskog rata pretrpelo teške gubitke. Reforma osnovnoškolskog sistema između 1944. i 1959. godine predstavljala je deo borbe za kulturnu transformaciju društva koju je revolucionarna, komunistička vlast u Jugoslaviji započela s postavljanjem prvih državnih organa. Put ka boljem i pravednijem, odnosno socijalističkom društvu vodio je preko političke stabilizacije zemlje, koja nije mogla biti zamisliva bez ekonomskog oporavka, odnosno, "opšteg narodnog napretka" koji je u sebi podrazumevao i "kulturni život". Na taj način je "kulturni" i "prosvetni život" kao njegov integralni deo, od početka bio posmatran kao deo "socijalističke transformacije društva". Zaključci usvojeni na Petom kongresu Komunističke partije Jugoslavije (1948) imali su dalekosežne posledice na kulturnu politiku jugoslovenske države, kao i na politiku obrazovanja i vaspitanja u Jugoslaviji, koja je svoje glavne strategije dobila Rezolucijom Trećeg plenuma Centralnog komiteta Komunističke partije Jugoslavije iz decembra 1949. godine. Pred novom strategijom obrazovanja, sve institucije, pre svega škole, morale su se povući i potražiti pomoć u borbi za socijalističkog čoveka. Škola se morala osloniti na složen sistem masovnih organizacija, pri čemu je prioritet dat Pionirskoj organizaciji, uz "proverene" partijske kadrove, stručnjake iz oblasti psihologije, pedagogije, filmskog, likovnog, književnog i muzičkog stvaralaštva okupljene oko Saveta društava za staranje o deci i omladini Jugoslavije ali i na brojne roditelje koji su kao svi građani socijalističke zajednice morali imati svoju ulogu u socijalističkoj izgradnji. Tako je "novom" politikom obrazovanja upisana ideja o školi kao polaznoj tački društvene modernizacije ili kulturne revolucije i izgradnje socijalizma.