Vinski turizam je oblik tematskog turizma koji pokazuje globalni rast. On bi trebao imati važnu ulogu u turističkoj ponudi Srbije, pogotovo uzmemo li u obzir činjenicu da Srbija ne poseduje turističke atrakcije za razvijanje masovnog turizma, što uključuje i vinarske regije. U ovom radu prikazan je značaj vinskog turizma na svetskom turističkom tržištu, kao i njegova uloga u turističkoj ponudi Srbije a posebno je obuhvaćen primer Vršačkog regiona. Cilj rada je određivanje mogućnosti i perspektive razvoja vinskog turizma Srbije kroz istraživanje, analizu i poređenje. Koristili smo pristup uporedne analize značaja određenih segmenata vinskog turizma i marketing aktivnosti za posetioce i vinske turiste s jedne i vlasnike i menadžere vinarija s druge strane. Metodologija se oslanja na identifikovanje karakteristika vinskog turizma, određivanje njegovih specifičnosti, definisanje osnovnih karakteristika i analiza ponude vinskog turizma Srbije, analiziranje važnosti marketinga u razvoju vinskog turizma u Srbiji, sa posebnim naglaskom na primeru Vršačkog vinarskog regiona, poređenje stavova posetilaca/turista i vlasnika i menadžera vinarija u vezi sa značajem određenih segmenata ponude i marketing aktivnostima i, konačno, utvrđivanje prednosti i nedostataka vinskog turizma u Srbiji sa posebnim naglaskom na Vršački vinski region. Ispunjavanjem ciljeva istraživanja analizom rezultata utvrđeno je: šta je vinski turizam, njegova uloga u tematskom turizmu i razvoju turizma pojedinih destinacija, uloga marketinga i određenih segmenata ponude vinarija za razvoj i kvalitetno pozicioniranje vinskog turizma na ciljanim tržištima, efikasnost određenih marketing instrumenata u razvoju i pozicioniranju vinskog turizma, najefikasniji kanali komunikacije za prenos poruka od ponuditelja vinskog turizma ka ciljanim tržištima i najvažniji stejkholderi u procesu razvoja vinskog turizma u Srbiji. Jedan od zaključaka je da vinski turizam, iako se nalazi u startnoj fazi razvoja, ima velike potencijale za unapređenje ukupne turističke ponude Srbije i da marketing potencijali nisu sasvim iskorišćeni od strane vlasnika i menadžera vinarija, što može s jedne strane biti opasnost za opstanak i razvoj ovog oblika turizma, ali s druge strane predstavlja priliku za obrazovanje i konačnu odgovarajuću primenu za dostizanje ciljane tržišne pozicije.