U ovom radu se pruža panoramski prikaz relevantnih referenci iz tradicionalne i savremene literature po pitanju komunikologije, nauke organizacije, vrednosti (socijalne psihologije) i upravljanja promenama. Revizija literature prati kritički osvrt na slabosti pojedinih istraživanja, analiza sadržaja i komparacija sličnih anketa javnog mnjenja ili posebnih ispitanika. Posle temeljnog pregleda i analize materijala, predstavljeni su rezultati istraživanja, koje je izvršeno za potrebe ove disertacije, na prikladnom uzorku i na terenu nekoliko država kako bi podaci bili što relevantniji i funkcionalniji. Uzorak učesnika koji su učestvovali u ovoj studiji iznosi 342 zaposlenih. Od toga, 200 ispitanika je ispunjavalo online anketu u 5 zemalja regiona i 10 zemalja zapadne hemisfere. Ostali ispitanici su anketirani putem ličnih kontakata i poznanstava. Rezultati terenskog ispitivanja su upoređeni sa istraživanjima koja su već objavljena u domaćoj i međunarodnoj literaturi, te je izvršena analiza sličnosti i razlika. Ovaj rad nastoji da potvrdi postojanje pokazatelja koji su statistički formirani i koji ukazuju na povezanost eksterne komunikacije organizacije (komunikacija organizacije sa njenim javnostima) i socijalno-ličnih vrednosti zaposlenih u toj organizaciji. Prostom faktorskom analizom odabranog uzorka izdvojeno je čak šest pokazatelja eksterne komunikacije organizacije. Pošto je dokazano da postoji povezanost između pokazatelja eksterne komunikacije organizacije i vrednosti njenih zaposlenih korolacijama i drugim statističkim metodama, glavna hipoteza ovog istraživanja, koja glasi: Postoje statistički dobijeni indikatori koji ukazuju na povezanost eksterne komunikacije organizacije s vrednostima njenih zaposlenih, je dokazana. U savremenim studijama, a posebno u domaćoj literaturi, nedostaje dovoljno sistematizovan tretman eksterne komunikacije kao vida organizacionog ponašanja. Pre svega, ne postoje studije koje eksternu komunikaciju organizacije povezuju s vrednostima, željama, potrebama, motivacijom i korporativnim identitetom zaposlenih koji u njoj rade. Eksterna komunikacija organizacije zaslužuje pažnju naučne javnosti istraživača i pre svega zbog specifične situacije društvenog okvira u kom naše društvo obitava, te se komunikacija najčešće odvija stihijski, i sa trenutnim budžetom, umesto da je isplanirana na strateški način. Ona je često prepuštena nesistematskom pristupu koji zavisi od dela kompanije i zaposlenih koji se uglavnom bave marketinškim aktivnostima i izdavanjem saopštenja za javnost. Takođe je istraživanjem utvrđeno da postoji povezanost (ne)uspešne eksterne komunikacije organizacije s motivisanošću zaposlenih za rad, i ta povezanost je pozitivnog predznaka, odnosno, što organizacija ima efikasniju i uspešniju eksternu komunikaciju, to su njeni zaposleni motivisaniji za rad. S druge strane, stavovi zaposlenih prema promenama koje su u organizacijama koje žele da napreduju često neminovne, govore u prilog tome da postoji značajna razlika u vrednosnim prioritetima onih zaposlenih koji promene prihvataju i u njima rado učestvuju od onih koji pružaju otpor promenama. Ovakvi rezultati već postoje u prethodnim istraživanjima, čiji autori obrazlažu to „unutrašnjom motivacijom“, odnosno, što se zaposleni manje plaše promena i što imaju pozitivniji stav o njima, to se lakše samomotivišu i postaju i sami aktivni učesnici, pa neretko i nosioci promena. Najčešće su to zaposleni sa sistemom vrednosti koji podrazumeva visoko vrednovanje porodičnih vrednostima, lične sreće, zaposleni s visokim stepenom obrazovanja, sa izraženom potrebom za finansijskom nezavisnošću i nezavisnošću uopšte ali i posvećenosti radu. Upravo zbog svega navedenog, imajući u vidu da je rad dao novu naučnu informaciju, u diskusiji i završnim razmatranjima daje se predlog kako da se rezultati ovog istraživanja što bolje implementiraju u organizacionim sistemima i njihovim kanalima kako interne tako i eksterne komunikacije. 