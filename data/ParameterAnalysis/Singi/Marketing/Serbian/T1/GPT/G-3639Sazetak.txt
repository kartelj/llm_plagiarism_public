Cilj ove studije je istaći mogućnost upotrebe ARIMA metoda za predviđanje cena nafte, ali i upravljanje tržišnim rizikom VaR metodom u naftnim kompanijama, kao i njihovu integraciju u složen sistem vođenja preduzeća u sektoru za proizvodnju, preradu i distribuciju nafte. Zadatak menadžmenta svake firme, uključujući i naftne, je maksimizacija profitabilnosti, ostvarivanje planirane stope ili stalno postizanje dobiti bez obzira na vreme i okolnosti poslovanja. Održavanje tržišnog rizika unutar prihvatljivih granica je ključni zadatak koji uslovljava menadžment kompanija da optimizuju izvore finansiranja, uzimajući u obzir iznose, rokove i cene, kako bi na vreme preduzeli korektivne mere i minimizirali pomenute rizike. Dobijeni rezultati podržavaju tvrdnju da je za održavanje tržišnog rizika naftnih kompanija na razini prihvatljive, unutar prihvatljivih granica, nužno koristiti odgovarajuće modele za predviđanje kretanja cena nafte i upravljanja rizicima pri poslovanju sirovom naftom, što predstavlja, u vreme nestabilnog poslovanja, dobru osnovu za donošenje budućih odluka privrednih subjekata. Buduća istraživanja će obuhvatati implementaciju drugih postojećih, ali i novih modela, metoda, kao i njihovu kombinaciju, testiranje ekstremnih događaja za predviđanje cena sirove nafte i upravljanje tržišnim rizicima u poslovanju kompanija u sektoru za proizvodnju, preradu i distribuciju nafte. Kako bi se obezbedio kontinuitet u snabdevanju i održavanje obaveznih rezervi sirove nafte na zahtevanom nivou, buduća istraživanja će uključiti rizik zemlje i energetsku bezbednost, kao preduslov za funkcionisanje privrede i svih njenih subjekata, kao i potencijalnih korisnika ovog ograničenog resursa.