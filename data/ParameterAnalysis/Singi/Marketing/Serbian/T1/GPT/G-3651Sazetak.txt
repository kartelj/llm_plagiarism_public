Važnost zaštite prirodnih ekosistema, koji pružaju različite ekosistemske usluge čovečanstvu, sve više dobija na značaju kako sa naučne, tako i sa praktične strane. Svrha ovog istraživanja je bila da se istraži raznovrsnost, mogućnosti, vrednost i stanje svih komponenti prirodnih ekosistema u većim zaštitnim zonama Libije, da se predlože modeli zaštite i održive upotrebe prirodnih ekosistema u zaštićenim oblastima Libije, posebno sa stanovišta njihovog dugoročnog očuvanja i razvijanja lokalnih zajednica u trenutnoj teškoj ekonomsko-političkoj situaciji u Libiji. Zaštićene zone Libije su značajna područja prirodnih vrednosti, ali i resurs koji, ukoliko se održivo koristi, može pružiti značajne ekosistemske usluge, odnosno koristi lokalnom stanovništvu. U ovom radu su obrađene sledeće vrednosti i resursi zaštićenih oblasti Libije: abiogeni faktori (reljef, geološka osnova, zemljište, voda, klima), biogeni faktori (flora i fauna, vegetacija), stanovništvo (sastav i struktura, socio-ekonomske karakteristike, tradicionalni način života, tradicionalne i moderne aktivnosti, mogući pravci održivog razvoja lokalnih zajednica u skladu sa prirodnim vrednostima i tradicionalnim načinom života, kao i značaj zaštićenih područja Libije za strateški razvoj države. Ostvarenje ciljeva i prioriteta održivog razvoja lokalnih zajednica i države, podrazumeva usvajanje i ostvarenje strateških dokumenata, pre svega, strategije održivog razvoja, zaštite biodiverziteta, borbe protiv desertifikacije, razvoja ribarstva i drugih strateških dokumenata od relevantnosti za integralne politike zaštite životne sredine, prirode i lokalnih interesava. Da bi se Libija pridružila zemljama koje imaju usvojenu nacionalnu strategiju održivog razvoja, potrebno je omogućiti sledeće: razvoj konkurentske tržišne ekonomije i uravnoteženi ekonomski rast, razvoj i obrazovanje ljudi, povećanje nivoa zaposlenosti i socijalne integracije, razvoj infrastrukture i ravnomeran regionalni razvoj, zaštitu i unapređenje životne sredine i racionalno korišćenje prirodnih resursa. Na osnovu istraživanja dve grupe ispitanika na dva zaštićena područja u Libiji, možemo zaključiti da su zaštićena područja u Libiji izvor prirodnih vrednosti i resursa koji pružaju ekosistemske usluge lokalnoj populaciji, pošto većina ispitanika iz grupe lokalnog stanovništva potvrdila da ostvaruje korist od upotrebe resursa iz zaštićenog područja, što se pre svega odnosi na izvore hrane za porodice ili na prodaju hrane turistima koji povremeno posete obe istraživane lokacije. Uspostavljanjem pravilnog odnosa prema vrednostima i resursima zaštićenih područja omogućava se njihovo dugoročno očuvanje, poboljšanje i upotreba, budući da se resursi iz zaštitnih područja koja su bila predmet istraživanja koriste na održiv način i nema njihove prekomerne eksploatacije (iako su ti resursi relativno ograničeni). Usklađen razvoj lokalnih zajednica u zaštićenim oblastima daje doprinos strateškom razvoju zemlje nije potpuno dokazan, pošto su lokalne zajednice u istraživanim oblastima prilično male. Razvoj turizma u Libiji bi u velikoj meri poboljšao ovo stanje, ali je pre toga potrebno razviti ekološku svest kod ljudi koji ne žive u blizini zaštićenih područja kroz obrazovanje na svim nivoima, počevši od najmlađih uzrasta. Neophodan uslov je i ispunjavanje međunarodnih obaveza i usvajanje nacionalnih strategija uz postizanje višeg nivoa ekološke odgovornosti kroz ispunjenje zakonodavnih, institucionalnih, ljudskih, tehničkih i drugih pretpostavki, u skladu sa međunarodnom i nacionalnom praksom.