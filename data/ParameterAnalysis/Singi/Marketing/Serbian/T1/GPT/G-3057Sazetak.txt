Ocena kulturnih vrednosti na Kosovu i Metohiji za unapređenje turističke ponude je bitno pitanje za budući identitet Autonomne pokrajine Kosovo i Metohija (AP KiM) kao bitne turističke destinacije. Kosovo i Metohija su područje koje poseduje bogatu kulturnu tradiciju i vredno kulturno nasleđe svih etničkih skupina koje tamo žive. Njihov zajednički život je rezultovao preplitanjem kulturnih uticaja, ali i uništenjem tragova kultura drugih u konfliktu, ignorirajući njihovu kulturnu i istorijsku vrednost za civilizaciju. U izradi disertacije je istaknuto da se savremeno, multikulturalno, multikonfesionalno i multijezičko društvo može izgraditi samo aktivnim radom na održanju kulturne različitosti. Ocena kulturno istorijskog nasleđa u bivšoj SFRJ, kojoj je i Kosovo bilo deo, uglavnom se zasnivala na kulturnim vrednostima određenim na osnovu važeće zakonske regulative u datom temporarnom periodu. Ekonomska procena kulturno istorijskog nasleđa i kulturnih dobara je općenito nedostajala. Situacija se poslednjih decenija značajno promenila u sferi kulture koja se treba izboriti za deo budžeta u konkurenciji sa drugim društvenim sektorima. Osim toga, kultura treba postati i sâm izvor profita, a kulturni turizam je u nekim državama već prepoznat kao takav izvor. Radi očuvanja bogatog nasleđa svih etničkih grupa na teritoriji KiM, kao i na celom teritoriju Republike Srbije neophodno je sprovesti inovirani proces ocene kulturnih vrednosti za unapređenje turističke ponude. Procena istorijskog nasleđa u cilju jačanja turističke ponude treba biti zasnovana na svetskim kriterijumima koji definišu proces zaštite i očuvanja istog i doprinosi ekonomskom razvoju i procesu pomirenja.