'Država Srbija je tokom procesa pridruživanja Evropskoj Uniji usaglasila veliki deo evropskog pravnog nasleđa, izgradila sistem i uskladila nacionalne tehničke propise sa evropskim zakonodavstvom. Po pitanju otpadnog menadžmenta, postignut je dobar nivo usklađenosti sa ključnim EU direktivama u vezi sa otpadom. Ipak, njihova stvarna primena i sprovođenje su još uvek u početnim fazama, iako se beleži određeni napredak u prikupljanju komunalnog otpada i njegovom odlaganju na sanitarnim deponijama. Menadžment otpada je jedan od ključnih zadataka države, a osnovni cilj programa za upravljanje čvrstim otpadom je minimizacija zagađenja životne sredine kao i iskorišćenje otpada kao resursa. EU propisi u vezi sa zaštitom životne sredine su detaljni, konkretni i sveobuhvatni, ali istovremeno pružaju dovoljno fleksibilnosti državama članicama u pogledu prilagođavanja načina sprovođenja prema ustavnom i institucionalnom okviru. Postojeća infrastruktura za tretman opasnog otpada u Srbiji nije adekvatno pripremljena za istovremeno primenu direktiva zasnovanih na Novom i Globalnom pristupu EU. Razvoj i prilagođavanje novim metodama i tehnologijama, kao i izgradnja postrojenja za aplikaciju novih tehnologija u tretmanu određenih vrsta opasnog otpada, kao i profesionalni razvoj stručnjaka, dugotrajan je i skup proces. Zato je neophodno da se na nacionalnom nivou angažuju svi dostupni kapaciteti, u cilju dalje usaglašenosti i primene zakonodavstva u domenu zaštite životne sredine i menadžmenta otpada, čime će se unaprediti zdravlje populacije i ekonomski razvoj, uz osiguranje zadovoljenja potreba sadašnjih i budućih generacija. Trenutno stanje sistema za upravljanje opasnim otpadom na teritoriji Republike Srbije ukazuje na potpuno odsustvo bilo kakvog tretmana opasnog otpada i lokacije koja je opremljena za njegovo konačno odlaganje. Zbog svih navedenih problema, istraživanje sprovedeno za potrebe doktorske disertacije je ponudilo jedno od rešenja za zbrinjavanje i potpuno uništenje opasnog otpada, koji je sada već istorijski u mnogim preduzaćima u Republici Srbiji. Tretman opasnog otpada u ovom postrojenju baziraće se na zbrinjavanju PCB ulja, Ni-Cd baterija, biorazgradivog otpada itd. U doktorskoj disertaciji je opisana trenutna situacija sa opasnim otpadom i zakonskom regulativom koja je prati, dato je rešenje i metodološki postupak kako se plazma tehnologijom može postići totalno zbrinjavanje otpada i pretvaranje u toplotnu i elektro energiju. Takođe, je izveden kompletan biznis model potrojenja koje bi imalo profitabilnu strukturu. '