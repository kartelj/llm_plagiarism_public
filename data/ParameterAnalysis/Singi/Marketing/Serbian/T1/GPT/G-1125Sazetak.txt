Struktura finansijskog sistema prolazi kroz bitne transformacije poslednjih nekoliko decenija. Te promene se odražavaju na povećanu važnost pojedinih vrsta finansijskih institucija, integraciju različitih grupa finansijskih aktivnosti na nivou kompleksnih finansijskih institucijama, kao i na rast veličine i obima njihovog rada. U kontekstu restrukturisanja finansijskog sektora dolazi do intenzivne primene fuzija i preuzimanja banaka, kao i drugih finansijskih institucija. Porast broja fuzija i preuzimanja bankarskih institucija u razvijenim zemljama Evropske unije ocenjen je kao neizostavni deo globalnih procesa prestrukturiranja i konsolidacije banaka, ali takođe kao rezulatat stvaranja jedinstvenog finansijskog tržišta koje je potaknuto uvođenjem evra kao jedinstvene valute. Jačanje konkurencije na realnom i finansijskom sektoru je osnova za poticanje fuzija i preuzimanja banaka u svrhu povećanja efikasnosti i profitabilnosti poslovanja u svetlu globalizacije. Dok su fuzije i preuzimanja banaka u razvijenim zemljama Evropske unije podrazumevali transfer vlasničkih prava između grupa akcionara privatnih vlasnika, utom je u tranzicionim zemljama došlo do preuzimanja ranije državnih banaka uglavnom od strane banaka iz razvijenih zemalja Evropske unije. Ekonomski vid ove tranzicije na bankarskom sektoru podrazumevao je povećanje efikasnosti i profitabilnosti banaka, uvođenje moderne finansijske tehnologije i savremenih metoda upravljanja rizicima. Kako bi fuzije i preuzimanja banaka bili uspešno sprovedeni, potrebno je adekvatno planiranje i evaluacija fuzija i preuzeća, kao i upotreba odgovarajuće strategije postakvizicione integracije.