'Svrha ovog istraživanja je da odredi poziciju Srbije u pogledu konkurentske sposobnosti, kakve mere vlade doprinose poboljšanju konkurentnosti Srbije, i kako klasteri, kao instrument za povećanje konkurentske sposobnosti, utiču na regionalnu konkurentnost u Srbiji. Za proveru ovih pretpostavki korišćene su metodologije Svetskog ekonomskog foruma, Centra za strategiju i konkurentnost, Univerziteta u Stokholmu i Evropske klaster opservatorije. Analiza kako moćni klasteri utiču na regionalnu konkurentnost zasnovana je na utvrđivanju korelacije između snage klastera u oblastima, merene koeficijentima lokacije, i BDP-a per capita kao indikatora produktivnosti u sledećih pet zemalja (u daljem tekstu G-5): Mađarska, Bugarska, Grčka, Rumunija i Srbija. U radu su iskorišćeni statistički podaci Zavoda za statistiku Srbije, EUROSTAT-a, Svetskog ekonomskog foruma i Evropske klaster opservatorije. Rezultati analize pokazuju da kriterijumi konkurentske sposobnosti Srbije padaju, posebno u odnosu na države sa sličnim nivoom razvoja, a politike vlade za poboljšanje konkurentnosti su loše i nedostatne. Od 20 analiziranih kategorija klastera u zemljama G-5, 13 ima pozitivnu korelaciju između snage klastera u regijama i regionalne konkurentnosti. '