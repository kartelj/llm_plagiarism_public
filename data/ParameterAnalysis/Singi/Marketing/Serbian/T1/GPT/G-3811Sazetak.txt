'Istraživanje u vezi sa posledicama solarnog udara za potrebe ove doktorske disertacije je otkrilo kako ni najmoderniji zaštitni sistemi elektroenergetskog sistema (EES) ne mogu pružiti adekvatnu zaštitu od snažnijih solarnih oluja. Slabljenje Zemljine magnetosfere, solarni udar iz 2003. godine u Južnoafričkoj Republici (koja je geografski slično postavljena kao Srbija), oslabljivanje EES-a Venecuele iz 2019. godine od strane Sjedinjenih Američkih Država (SAD) s ciljem destabilizacije zemlje, kao i složena sigurnosna situacija u Srbiji, jesu faktori koji su uticali na potrebu za razvijanjem strategije za restrukturiranje srpskog EES-a u cilju njegovog očuvanja. Velike poplave iz maja 2014. godine koje su dugotrajno onesposobile Termoelektranu (TE) "Kolubara" i TE "Nikola Tesla A", ukazale su na postojanje rizika za normalno funkcionisanje srpskog EES-a i od strane prirodnih katastrofa.Dubinsko istraživanje rušenja EES-a je pokazalo da koncept sa manje velikih proizvođača električne energije (EE) ima svoj slabi deo u sistemu prenosa EE do potrošača, te da preopterećenje visokonaponskih transformatora može da paralisira celi EES za period od 12 do 16 meseci (prema izveštaju Lloyda). U Južnoafričkoj Republici pojedini delovi EES-a su postali operativni tek nakon četiri godine. Neprekidno funkcionisanje ekonomije, ogromni socijalni nemiri, haos i anarhija mogu da unište sistem državne sigurnosti i deo su hibridnog ratovanja koje se intenzivno primenjuje. Istraživanje objavljenih radova iz Srbije je pokazalo da je srpski EES savremen i da ide u pravcu transfera sa manje termoelektrana na veći broj proizvođača iz obnovljivih izvora energije (OIE) do 2030. godine. Od ključnog značaja je da Srbija ne dopusti da ima očiglednu slabašnu tačku, uzimajući u obzir složenu sigurnosnu situaciju na Balkanu. Ova doktorska disertacija je predstavila novi koncept stvaranja energetski samostalnih opština (unutar postojećeg EES-a) koje bi se oslonile na snažan razvoj zanemarene industrijske energetike. Jedino velike proizvodne kompanije su sposobne da izvrše dodatnu izgradnju svojih rezervnih sistema za snabdevanje električne energije u kratkom roku, da prenamene svoje termo-blokove u male termoelektrane, i da mreža lokalne distribucije postane samostalna virtualna mreža sa sopstvenim proizvođačima EE koji bi predstavljali nosioce energetske nezavisnosti lokalne samouprave. Istraživanje promena nivoa svesti kod menadžera u privredi Srbije u vezi sa solarnim udarom iz 2017. i 2018. godine (pre i posle objavljivanja u svim medijima), je ukazalo na potrebu primene novog modela stvaranja energetski nezavisnih preduzeća u cilju brže implementacije koncepta energetski nezavisnih opština. Glavni nosioci celog procesa su visoki menadžeri vodećih kompanija, njihova izvrsnost i moćna pozicija, u kombinaciji sa memetikom i hroni kapitalizmom, čini mehanizam delovanja modela. Funkcionalnost modela je dokazana  kroz hipotezu i četvrtom anketom sprovedenom među visokim menadžmentom u Srbiji. Disertacija je donela i praktična rešenja za zaštitu od protonskih udara (PU) i ukazala na nedovoljnu istraženost zdravstvenih problema kao posledice solarnih oluja u Srbiji. '