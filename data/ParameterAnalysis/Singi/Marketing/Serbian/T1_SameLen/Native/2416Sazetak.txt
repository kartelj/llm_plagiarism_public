Na savremenom turističkom tržištu evidentne su stalne i gotovo svakodnevne promene na strani turističke tražnje koje diktiraju turisti kao izuzetno zahtevni potrošači. Gotovo da ne postoji turistička destinacija u svetu čije atraktivnosti privlače turiste i usmeravaju tražnju za putovanjima, kako na lokalnom, tako i na regionalnom, nacionalnom i međunarodnom nivou. To je jedan od razloga zbog kojeg se turističke destinacije sve više takmiče među sobom stvarajući konkurentsku prednost kvalitetnom ponudom u odnosu na slične destinacije iz okruženja. Zato je potrebno sagledati i analizirati stanje Vojvodine kao turističke destinacije sa aspekta stavova stručnih lica u preduzećima turističke privrede koja pripadaju državnom i privrednom sektoru, sa ciljem da se izvedu zaključci koji mogu doprineti postizanju konkurentske prednosti Vojvodine u odnosu na slične destinacije iz okruženja. Primenom lanca vrednosti kao strategije za ostvarivanje konkurentske prednosti došlo se do određenih rezultata koji ukazuju na mogućnosti i pravce budućeg razvoja turizma u Vojvodini.