Aktivnosti, funkcije i procese koje sprovode privredni subjekti na turističkoj destinaciji Kopaonik, određuje lanac vrednosti. Za potrebe analize i davanja ocene, korišćeni su svi subjekti, aktivnosti i resursi koji su na njoj. Razumevanjem lanca vrednosti, lako se dolazi do superiorne vrednosti, koja je od velikog značaja za posetioce destinacije koji se odlučuju da dođu prvi put ili ponove posetu. Konkurentno okruženje nameće razne uslove koji se moraju ispuniti, a primedbe otkloniti, da bi se zadovoljili sve zahtevniji i probirljiviji gosti. Svi privredni činioci na turističkoj destinaciji Kopaonik, su u funkciji stvaranja što većeg nivoa usluge, iako ne postoji jedinstveno telo koje bi njome rukovodilo i bavilo se strategijom razvoja, obezbeđivanjem konkurentske pozicije i što boljom pozicioniranošću na tržištu Srbije i inostranstva. Konkurentska prednost destinacije se ogleda u što nižim troškovima i jedinstvenom proizvodu, a nalazi se u svim pomoćnim i primarnim aktivnostima lanca vrednosti. Detaljnom analizom lanca vrednosti turističke destinacije Kopaonik, dat je prikaz svih mana, slabosti i prednosti, koje treba iskoristiti za stvaranje superiorne vrednosti, da bi se konkurentski što bolje postavila u odnosu na druge destinacije u okruženju.