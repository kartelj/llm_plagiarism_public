U savremenom privrednom ambijentu međunarodno finansiranje radi ispunjenja društvenih potreba predstavlja činilac bez kojeg savremeno društvo ne može funkcionisati. Predmet istraživanja ove disertacije jeste analiza međunarodnog finansiranja od strane Evropske banke za obnovu i razvoj, investicione organizacije u evropskoj privredi, i efekata koje to finansiranje ima na privredu Republike Srbije. U zemljama centralne i istočne Evrope, ovakav vid međunarodnog finansiranja kakvog danas poznajemo, počinje od 1990. godine, kada je formirana Evropska banka za obnovu i razvoj sa idejom pružanja pomoći zemljama u tranziciji. U Republici Srbiji, finansiranje od strane međunarodnih investicionih organizacija nije novina, a nakon ukidanja sankcija međunarodne zajednice javlja se od 2001. godine. Taj domen je izuzetno značajan, jer bi bez njega stanje u srpskoj privredi i dinamika aktivnosti tokom procesa tranzicije, nakon ekonomskih sankcija i Dubokog pada bruto domaćeg proizvoda tokom 1990-tih, bilo nepovoljnije. Vrlo složeni privredni odnosi, nove tehnologije i proizvodnje, nameću potrebu obezbeđenja dodatnih izvora finansiranja, što je upravo osnovni predmet izučavanja ove disertacije. Cilj istraživanja jeste da se istraži značaj i potreba postojanja ovakvih institucija, njihovih investicija, kao i da se da doprinos njihovom daljem unapređenju. Sve zemlje centralne i istočne Evrope su imale i imaju uspešnu i obimnu saradnju sa Evropskom bankom za obnovu i razvoj kroz investicione kredite, zajedničko finansiranje projekata, zajednička ulaganja u razne sektore, a prvenstveno energetiku, infrastrukturu, saobraćaj, finansijski sektor, i to sa ciljem da nacionalne privrede tranformiše u tržišne i poveže buduće jedinstveno trište Evrope. Polazna osnova ovog istraživanja, čin saznanje da se nacionalna privreda ne može oporaviti bez planskog i dobro osmišljenog zaduživanja kod međunarodnih finansijskih institucija, uz odgovarajući monitoring i kontrolu. Zbog složenosti poslovnih odnosa i kompleksnosti poslovnih prilika i kretanja, kao preduslov ovakvog vida finansiranja je bitna fiskalna održivost i monetarna stabilnost. Prilivom isplativih i pouzdanih međunarodnih investicija potpomažu se rast i razvoj privrede. Razvoj privreda u procesu tranzicije ne može se zamisliti bez dopunskog međunarodnog finansiranja. Takođe, može se ukazati na činjenicu, da su sve privrede koje su sarađivale sa EBRD imale iznad prosečan privredni rast i zabeležile su bolje rezultate poslovanja nego u godinama kada su bile u stanju recesije. Stručna javnost u našoj zemlji nije u dovoljnoj meri upoznata sa značajem koji ima naša saradnja sa EBRD, uprkos koristima od te saradnje, s tim što se mora izgraditi racionalan odnos prema kreditnoj zaduženosti zemlje. Ova disertacija analizira stepen uticaja investicija koje su realizovane u saradnji sa EBRD na privredni oporavak i tranziciju privrede RS i faktore koji su na to uticali i pokazati pozitivnu korelaciju između ovih invesitcija i stope rasda BDP, kao i pozitivan doprinos investicija EBRD rastu BDP Republike Srbije. Analiza je potvrdila da je u oporavku privrede i procesu tranzicije pozitivnu ulogu odigrala EBRD, kroz finansiranje i savetodavne usluge. Kroz detaljan prikaz privrednih kretanja i brojne primere realizacije konkretnih projekata, u disertaciji je ukazano na sve prednosti koje ima saradnja sa Evropskom bankom za obnovu i razvoj, kao i skretanje pažnje na mere i aktivnosti u cilju unapređenja ove saradnje. 