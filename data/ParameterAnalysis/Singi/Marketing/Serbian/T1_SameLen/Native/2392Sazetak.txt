Tema  doktorske  disertacije  pokriva  definisanje  i  tumačenje  etike  i  integrisanih  marketinških  komunikacija  kroz  prizmu  aplikacija  etičkih  principa  u  različitim  marketinškim sferama, počevši od oglašavanja, procesa marketinškog istraživanja, uticaja  na formiranje elemenata marketing i promotivnog miksa te komunikaciju istih sa ciljanom  javnošću, a posebno prema deci i mladima.   U  radu  je  kroz  komunikacione  metode  i  tehnike  istražen  mogući  uticaj  brendiranog  proizvoda  prilikom  finalne  kupovine,  praćenje  i  selekcija  medija  od  strane  dece,  odnos  prema  reklami  od  strane  najmlađih  potrošača,  kao  i  ispitivanje  konzumerističkih  i  materijalističkih  stavova  kod  dece  posebno  izazvanih  uticajem  reklame.  Kreiranje  jedinstvene komunikativne strategije kompanije koja posluje na tržištu dečjih proizvoda i  usluga  čini  bitnu  razliku  u  odnosu  na  opštu  strategiju  komuniciranja.  Primena  modela  integrisanih  marketinških  komunikacija  na  najmlađe  podrazumeva  poštovanje  etičkih  principa i kodeksa u fokusiranju marketinških akcija koje su namenjene deci.    Glavnom hipotezom u radu se pošlo od stava da se posredstvom integrisanih marketinških  komunikacija  napušta  masovno  komuniciranje,  te  da  se  prelazi  na  ciljani  pristup  kontaktiranju kako postojećih tako i potencijalnih potrošača na etički način. Posredstvom  pomoćnih hipoteza pristupilo se istraživanju uticaja reklame na najmlađe; merenju efekata  brendiranih proizvoda i usluga na finalnu kupovinu kod dece; pojavi konflikta na relaciji  roditelj-dete kao posledica frekventnijeg izlaganja oglasnoj poruci najmlađih; upoređenju  sveta u oglasnoj poruci i onog u realnom životu, kao i mogućeg porasta materijalističkih  vrednosti kod dece usled stimulacije kod oglasnih poruka.    Rezultati istraživanja su pokazali da mlađi školarci (niži razredi osnovne škole) u odnosu  na starije školarce (viši razredi osnovne škole) imaju pozitivniji pristup oglašavanju, kao i  to  da  više  preferiraju  kupovinu  brendiranih  artikala  u  odnosu  na  stariju  decu.  Nedvosmisleno  je  utvrđeno  kako  frekventnija  izloženost  oglasnim  porukama  navodi  najmlađe  na  primetne  zahteve  za  kupovinom  i  otud  povećanim  konfliktima  na  relaciji  roditelj  -  dete.  Deca  uglavnom  ne  veruju  da  svet  prikazan  u  reklami  odgovara  onom  u  stvarnosti. Potvrđen je rast materijalističkih vrednosti kod dece usled interakcija na koje  navode reklame.   