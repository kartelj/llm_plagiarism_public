Srbija poseduje raznovrsnu strukturu turističkih atrakcija, ima dugu istoriju i očuvane  resurse. Međutim, turistički proizvodi Srbije nisu adekvatno razvijeni i komercijalizovani na  međunarodnom  tržištu.  Za  njihovo  ozbiljnije  pozicioniranje,  neophodno  je  podizanje  konkurentnosti što zahteva značajna finansijska sredstva.    Srbija, poput  mnogih zemalja u razvoju, sagledava kroz strane investicije mogućnost  razvoja ovog sektora, modernizacije turističke ponude, rasta izvoza, zaposlenosti, prihoda kao  i  zaustavljanje  migracija  iz  nerazvijenih  regija  gde  turizam,  zbog  očuvanih  resursa,  pruža  mogućnost razvoja.   U radu se vrši sveobuhvatna analiza faktora koji su od značaja za privlačenje stranih  investicija  u  turizam  Srbije.  Na  osnovu  benčmark  analize  odabranih  konkurentskih  zemalja,  sagledava se na koji način su ove zemlje podigle učešće stranih investicija u ovom sektoru i  kakve  rezultate  postiže  ovaj  sektor  kod  njih  a  potom  se  sagledava  konkurentska  pozicija  Srbije  u  odnosu  na  ove  zemlje.  Na  bazi  izvršenog  istraživanja  putem  ankete,  dolazi  se  do  saznanja koliko su zadovoljeni faktori atraktivnosti za privlačenje stranih investicija u turizam  Srbije  i  koji  su  to  kritični  faktori  na  kojima  bi  trebalo  prioritetno  raditi.  Na  kraju  se  vrši  istraživanje  konkurentskog  okruženja  lokalne  destinacije,  primenom  modela  Porterovih  pet  sila  prilagođenog  za  ove  potrebe,  prepoznaju  se  mogućnosti  za  ojačavanje  pozicije  same  destinacije  u  odnosu  na  pet  sila  i  putem  SWOT  analize,  utvrđuju  njene  snage,  slabosti,  mogućnosti  i  pretnje  i  definišu  potrebne  aktivnosti  za  privlačenje  stranih    investicija  u  cilju  podizanja njene konkurentnosti.   Disertacija  ima  za  cilj  da  pomogne  u  pronalaženju  odgovora  na  pitanje  kako  privući  strane investicije u turizam Srbije, odnosno kojim merama unaprediti postojeći ambijent koji  bi bio u funkciji podizanja konkurentnosti ovog sektora. 