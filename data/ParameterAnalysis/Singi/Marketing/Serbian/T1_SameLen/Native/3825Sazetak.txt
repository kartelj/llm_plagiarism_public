Vinski turizam predstavlja jedan od oblika tematskog turizma koji pokazuje značajan rast na globalnom nivou. Kao takav, treba da ima značajnu ulogu u turističkoj ponudi Srbije, pogotovo ukoliko se uzme u obzir da Srbija nema turističke atrakcije za razvoj masovnog turizma, što se odnosi i na vinske regione. U radu je predstavljen značaj vinskog turizma na globalnom turističkom tržištu, kao i njegova uloga u turističkoj ponudi Srbije i, posebno, na primeru Vršačkog regiona. Cilj ovog rada je da kroz istraživanje, analizu i upoređivanje odredi mogućnosti i perspektive razvoja vinskog turizma Srbije. U analizi i istraživanju vinskog turizma korišćen je pristup uporedne analize značaja pojedinih segmenata ponude vinskog turizma i marketinških aktivnosti za posetioce i vinske turiste sa jedne i vlasnike i menadžere vinarija sa druge strane. Metodologija u ovom pristupu podrazumeva prvo, identifikovanje karakteristika vinskog turizma, utvrđivanje njegovih specifičnosti, definisanje osnovnih karakteristika i analizu ponude vinskog turizma Srbije, analizu značaja marketinga u razvoju vinskog turizma Srbije, sa posebnim osvrtom na primer Vršačkog vinskog regiona, uporednu analizu stavova posetilaca/turista i vlasnika i menadžera vinarija prema značaju pojedinih segmenata ponude i marketinških aktivnosti i, na kraju, utvrđivanje prednosti i nedostataka vinskog turizma Srbije sa posebnim osvrtom na Vršački vinski region. Analizom rezultata istraživanja ispunjeni su postavljeni ciljevi istraživanja, odnosno utvrđeno je: šta je vinski turizam, kakva je njegova uloga u tematskom turizmu i razvoju turizma pojedinih destinacija, kakva je uloga marketinga i pojedinih segmenata ponude vinarija za razvoj i kvalitetno pozicioniranje ponude vinskog turizma na ciljnim tržištima, efikasnost pojedinih instrumenta marketinga za razvoj i pozicioniranje ponude vinskog turizma, koji su najefikasniji kanali komunikacije za prenos poruka od strane nosilaca ponude vinskog turizma ka ciljnim tržištima i koji su najvažniji stejkholderi u procesu razvoja vinskog turizma Srbije. Jedan od zaključaka istraživanja je da vinski turizam, iako se nalazi u početnoj fazi razvoja, ima značajne potencijale za unapređenje ukupne turističke ponude Srbije, kao i da mogućnosti marketinga nisu u dovoljnoj meri iskorišćene od strane vlasnika i menadžera vinarija , što može, sa jedne strane predstavljati opasnost po opstanak i razvoj ovog oblika turizma, dok sa druge strane predstavlja priliku da se kroz proces edukacije i naposletku njegove adekvatne primene dostigne željena tržišna pozicija. 