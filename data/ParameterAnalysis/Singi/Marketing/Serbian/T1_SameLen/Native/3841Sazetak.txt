Razvoj turizma u gradovima predstavlja bitno istraživačko pitanje poslednjih nekoliko decenija. Interesovanje istraživača iz sfere turizma, potiče od nastojanja da se ukaže na značaj gradova kao turističkih destinacija sa izraženom multifunkcionalnošću prostora i resursa. Gradski turizam predstavlja jedan od inovativnih načina da se iskoristi postojeća struktura resursa za oblikovanje novog turističkog proizvoda, koji će gradovima omogućiti bolju konkurentsku poziciju na turističkom tržištu. Komparativne prednosti gradskog turizma ogledaju se u sposobnosti gradova da obezbede odgovarajuće iskustvo i doživljaj za turiste različitih demografskih profila i višestrukih motiva putovanja. Pored toga, u odnosu na druge tipove turističkih destinacija, u gradovima je znatno manje izražen uticaj sezonalnosti, što ukazuje na celogodišnji i ujednačeni priliv turista. Savremeni turistički trendovi ukazuju na rastuće interesovanje turista za kraće i češće odmore tokom godine, koji se realizuju u gradovima u vidu tzv. city break putovanja. Takva tendencija doprinosi rastu atraktivnosti gradova kao turističkih destinacija, što se dalje reflektuje na realizaciju ciljeva velikog broja nosilaca turističke ponude. Predmet istraživanja, kojim se bavi ova doktorska disertacija, je razvoj gradskog turizma u Republici Srbiji. U cilju objektivnog i analitičkog pristupa predmetu istraživanja, u radu je izvršena detaljna analiza postojeće turističke ponude ključnih nosilaca razvoja gradskog turizma u Srbiji. U radu su prikazani rezultati empirijskih istraživanja, koja su izvršena na strani turističke ponude i na strani turističke tražnje, u cilju sagledavanja stavova relevantnih interesnih grupa i izvođenja zaključaka o postojećem stanju gradskog turizma i davanju smernica za unapređenje razvoja istog. Istraživanje stavova turista izvršeno je u cilju sticanja uvida u dostignuti stepen kvaliteta turističke ponude gradova Republike Srbije. Ispitivanje ključnih nosilaca razvoja turizma u gradovima i zaposlenih u relevantnim državnim institucijama izvršeno je u cilju analize njihovih stavova o značaju pojedinih resursa za razvoj gradskog turizma kao i o ključnim razvojnim problemima i načinima za postizanje bolje konkurentske pozicije gradova Republike Srbije na turističkom tržištu. Cilj doktorske disertacije je da, pored objektivnog sagledavanja dostignutog stepena razvoja gradskog turizma, obezbedi odgovor na pitanje na koji način unaprediti razvoj turizma u gradovima Republike Srbije. 