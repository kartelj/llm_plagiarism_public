'Proteklih nekoliko decenija bilo je svedok velikog napretka nautičkog, a samim tim i kruzing turizma. Između ostalog, analizom geografske razmeštenosti kruzing destinacija, može se zaključiti da je kruzing turizam rasprostranjen širom sveta. Iako donosi mnogo pozitiva, kao što su zbližavanje ljudi, bolje međusobno razumijevanje, kao i nedvosmisleno pozitivni finansijski efekti, razvoj kruzing turizma može dovesti do raznih negativnih uticaja. Stoga je od vitalnog značaja strategijsko upravljanje ovom oblasti turizma, uz akcent na menadžment koji je u skladu sa konceptima održivog razvoja. Ovaj rad predstavlja prikaz trenutne situacije u sektoru kruzing turizma, uz posebnu pažnju na opštinu Kotor, njen potencijal, prednosti i slabosti, strateški razvoj, kao i konkurenciju Kotora na globalnom tržištu kruzing turizma. Autor pridaje veliki značaj načinima kojima kruzing turizam doprinosi unapređenju gradskih ponuda i pozitivnim ekonomskim efektima kruzing turizma. Izvedeno je anketno istraživanje mišljenja privrednika i građana Kotora o ulozi i značaju kruzing turizma. Rezultati istraživanja ukazuju da je kruzing turizam prepoznat kao značajan segment turizma u Kotoru, koji Crnoj Gori može omogućiti da postane poznata svetska turistička destinacija. Međutim, ispitanici kruzing turizam smatraju nedovoljno razvijenim i vide potrebu za podsticanjem razvoja u turističkom sektoru. Kao najvažniji pozitivni efekti kruzing turizma identifikovani su ekonomski efekti poput porasta prihoda lokalne zajednice i kreiranja novih radnih mesta. Od socijalno-kulturnih pozitivnih efekata najviše se ističe upoznavanje novih kultura i predstavljanje sopstvene tradicije i običaja. Najznačajniji negativni efekti su degradacija prirodnih resursa. Kako bi se maksimizirali pozitivni i minimizirali negativni efekti kruzing turizma, ispitanici smatraju da najveću odgovornost snosi država, koja bi trebalo da pojača zakonodavne regulative. Posebno je važno jačanje edukacije o značaju kruzing turizma i jačanje dijaloga između ključnih aktera sa ciljem uvažavanja potreba lokalne zajednice.'