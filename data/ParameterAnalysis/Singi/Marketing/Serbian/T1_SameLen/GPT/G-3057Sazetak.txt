Procena vrednosti kulturnih sredstava na Kosovu i Metohiji radi poboljšanja turističke ponude je bitno pitanje za buduću prepoznatljivost Autonomne pokrajine Kosovo i Metohija (AP KiM) kao važne turističke destinacije. Kosovo i Metohija poseduje bogatu kulturnu tradiciju i vredno kulturno nasleđe svih etničkih skupina koje tamo obitavaju. Njihov međusobni suživot rezultirao je kulturnim uticajem, ali i uništenjem tragova kulture drugih u sukobima, zanemarivši njihov kulturni i istorijski značaj za civilizaciju. U tezi je naglašeno da se moderno, multikulturalno, multikonfesionalno i višejezičko društvo može razvijati jedino aktivnim radom na očuvanju kulturne raznolikosti. Vrednovanje kulturno-istorijskog nasleđa na teritoriji bivše SFRJ, uključujući i Kosovo, uglavnom se baziralo na kulturnim vrednostima definisanim na osnovu trenutne zakonske regulative u posmatranom vremenskom periodu. Ekonomsko vrednovanje kulturno-istorijskog nasleđa i kulturnih dobara uglavnom je izostalo. Stanje se u poslednjim decenijama značajno promenilo u sferi kulture koja se mora boriti za deo budžeta u konkurenciji sa drugim društvenim sektorima. Takođe, kultura treba da postane i sama izvor profita, a kulturni turizam je u nekim državama već identifikovan kao takav izvor. Za očuvanje bogatog nasleđa svih etničkih grupa na KiM, kao i na celoj teritoriji Republike Srbije, potrebno je sprovesti inovativan proces vrednovanja kulturnih vrednosti u svrhu poboljšanja turističke ponude. Procena vrednosti istorijskog nasleđa u funkciji poboljšanja turističke ponude treba biti zasnovana na globalnim kriterijumima koji određuju proces zaštite i očuvanja, kao i doprinos ekonomskom rastu i procesu pomirenja.