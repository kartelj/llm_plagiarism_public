Turizam, kao segment globalne strukture, treba uzimajući u obzir svoju specifičnu društvenu infrastrukturu, odnose i institucije, vizualni (dizajnerski) aspekt, da se koncentriše na dva aspekta: 1) da reaguje i odgovara na promene u zahtevima potencijalnih kupaca koje su nastale kao rezultati društvenog razvoja, standarda, tržišta, životnog stila pod uticajem obrazovanja i informisanja; 2) da bude ekonomski stabilan i ekološki odgovoran prema vlasnicima kapitala, zaštiti prirode i životne sredine, kao i kulturnom napretku civilizacije. Primarna komponenta turizma je hotelijerstvo, koje se u ekonomiji smatra kao oblik tržišnog poslovanja usmerenog ka ostvarenju profita. Hotelijerstvo pruža tzv. hotelski proizvod - skup međusobno povezanih usluga, specifično dizajniran i opremljen za različite korisnike, njihove potrebe, ukuse, mogućnosti, želje. Teorijski, odlikuju ga lokacija - prostor i pogled, tereni, objekti, oprema, pružanje usluga, cena i imidž 1, doživljaj, tj. iskustvo gostiju kao rezultat, a ne struktura hotelskog proizvoda 2, pa iz ovih primera možemo zaključiti da osnovni elementi hotelskog proizvoda uključuju prostor-lokaciju i usluge, dok glavni spoljni činioci obuhvataju cenu usluga i imidž hotela. Međunarodni turizam se razvija na temelju opšteg civilizacijskog napretka svetske ekonomije, standarda života stanovništva i novih potreba potrošača, što uslovljava dalji razvoj hotelskih proizvoda u pravcu kvaliteta, cene, specijalizacije i standardizacije, što su sve dodatne vrednosti za potrošače 4 jer kreiraju nove doživljaje: zabavu, rekreaciju, rehabilitaciju, edukaciju, šoping, lične usluge, itd. Dizajn hotelskog proizvoda se u okviru doktorske disertacije pominje kao umetničko-tehnološki zadatak i cilj za pružatelje usluga, marketinški alat za segmentaciju, pozicioniranje, restrukturiranje, tj. diferenciranje hotelskih proizvoda i kao vizualno sredstvo za zadovoljavanje potreba turista u konkurencijskoj borbi za njihovo tržišno osvajanje. Osnovna pretpostavka disertacije - da se uspešnim dizajniranjem hotelskih proizvoda oni značajno diferenciraju i tržišno prihvataju - utemeljena je u izgrađenoj naučno-istraživačkoj teoriji i praksi turizma.