Tehnološki okvir i faktorski intenzitet izvoznih proizvoda iz Srbije unapređen je u protekle decenije i po. Ipak, ove promene nisu u odlučujućoj meri poboljšale strukturu domaćeg izvoza i nisu stvorile povoljne uslove za njegov intenzivan dugotrajni rast. Naime, kvalitet srpskog izvoza, meren udelom proizvoda visokog stepena finalizacije, i dalje je znatno ispod nivoa EU i nešto niži u poređenju sa zemljama centralne Evrope u tranziciji. Ovaj rad obuhvata kvantitativne promene tehnološkog okvira i faktorske intenzivnosti domaćeg izvoza, praćenje industrijske proizvodnje intenzivne ljudskim kapitalom i visoko i 'srednje-visoko' tehnološki intenzivnih proizvoda u celokupnom izvozu od 2000. do 2014. godine. Potreban je prenos moderne tehnologije i ulaganja, posebno kroz strane direktne investicije, konkuretnim sektorima (auto-industrija, proizvodnja električnih uređaja). Unapređenje zakonodavnog okvira na tržištu rada i tržišna reorganizacija nauke i obrazovanja je ključno. Ciljana industrijska politika, primena sektorskih strategija i strategija na nivou preduzeća potrebne su za podsticanje tranzicije ka tehnološki intenzivnijim aktivnostima. Izvozno vođen rast, koji je bitan za Srbiju, zahteva značajno povećanje spoljne trgovine. Institucionalni okviri za rast spoljne trgovine već postoje (Sporazum o stabilizaciji i pridruživanju EU, kao i CEFTA). Za Srbiju je važno da je projekcija rasta potražnje za uvozom u evrozoni u blagom porastu, iako je uvoz i dalje ograničen stagnacijom ukupne potražnje u evrozoni i negativnim uticajem depresijacije evra. Istraživanje omogućava adekvatan uvid u značaj spoljnih faktora okruženja, konkurentskih strategija i njihove veze sa identifikovanim ključnim indikatorima konkurencije preduzeća u tranziciji. Na taj način, prilagođavanjem okruženja i uklanjanjem ključnih prepreka putem implementacije odgovarajuće konkurentske strategije, stvaraju se pretpostavke za strateško pozicioniranje izvoznih preduzeća u tranzicionim uslovima kako bi se povećala njihova konkurencija. Srbiji je potreban novi koncept sistemskog podržavanja konkurencije. Koncept sistemskog podsticanja konkurencije obuhvata političke i ekonomske determinante koje bi trebale da doprinesu uspešnom ekonomskom razvoju. Ovo je pristup gde država i drugi ekonomski subjekti zajedno aktivno učestvuju u stvaranju uslova neophodnih za razvoj konkurencije. Taj koncept jasno razlikuje četiri nivoa delovanja: mikro nivo korporacija i interkorporativne zavisnosti mreža, mezo nivo specifičnih politika i institucija, makro nivo generičkih uslova privređivanja i meta nivo sporih promenljivih varijabli, kao što su sociokulturne strukture, osnovni ekonomski poredak i orijentacija i kapacitet učesnika društva u donošenju efikasnih strategija.