'Vinski turizam ima značajan rast u okviru tematskog turizma i predstavlja jedan od važnijih oblika turizma na globalnom nivou. U Srbiji, iako bez atrakcija za masovni turizam, ovaj oblik turizma treba da ima bitnu ulogu, posebno što se tiče vinskih regija. Ovaj rad obrađuje značaj vinskog turizma u svetu, kao i njegovu ulogu u turističkoj ponudi Srbije, vršeći analizu na primeru Vršačkog vinogradarskog regiona. Rad ima za cilj da istraži, analizira i uporedi izglede i mogućnosti za razvoj vinskog turizma na tlu Srbije. Istraživanje i analizu vinskog turizma vrši primenjujući metodologiju uporedne analize značaja različitih segmenata vinskog turizma i marketinških akcija, sa gledišta kako posetioca i turista, tako i vlasnika i menadžera vinarija. Metodologija pristupa ovom pitanju uključuje identifikovanje karakteristika vinskog turizma, određivanje njegovih specifičnosti, definisanje osnovnih karakteristika i analizu ponude vinskog turizma na tlu Srbije, analizu značaja marketinga u razvoju vinskog turizma Srbije, posebno na primeru Vršačke vinske regije, upoređujući stavove posetioca/turista i vlasnika i menadžera vinarija o značaju različitih segmenata ponude i marketinških akcija, te na kraju određuje prednosti i slabosti vinskog turizma Srbije, sa posebnim osvrtom na Vršački vinski region. Analizom rezultata istraživanja postavljeni ciljevi istraživanja su ispunjeni, te je utvrđeno: šta je vinski turizam, koju ulogu ima u tematskom turizmu i razvoju turizma na određenim destinacijama, kakav je značaj marketinga i različitih segmenata ponude vinarija za razvoj i pozicioniranje ponude vinskog turizma na ciljanim tržištima, efikasnost različitih marketinških instrumenata za razvoj i pozicioniranje ponude vinskog turizma, koji su najefikasniji kanali komunikacije za prenos poruka od strane vinarija ka ciljnim tržištima i ko su ključni stejkholderi u procesu razvoja vinskog turizma Srbije. Istraživanje ukazuje na to da vinski turizam, iako još u ranoj fazi razvoja, ima ogroman potencijal za razvoj celokupne turističke ponude Srbije, i da marketinške prilike nisu dovoljno iskorišćene od strane vlasnika i menadžera vinarija, što može ugroziti razvoj ovog oblika turizma, sa druge strane, predstavlja priliku za edukaciju i na kraju adekvatnu primenu za dostizanje željene tržišne pozicije.'
