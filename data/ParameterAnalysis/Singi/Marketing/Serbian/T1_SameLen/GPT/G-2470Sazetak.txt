'Reformacija sistema osnovnog obrazovanja u periodu od 1944. do 1959. godine u Srbiji i tadašnjoj Jugoslaviji, odnosno od završetka Drugog svetskog rata do usvajanja Opšteg zakona o školstvu 1958. godine, preko kojeg je na celoj teritoriji zemlje uvedena unificirana osmoletka, koja je i danas prisutna u Srbiji, predstavlja ishod ''borbe za školu'', koja se vodi u srpskom društvu još od kraja 19. veka. U tom kontekstu, ona je neraskidivo povezana sa težnjama za modernizacijom i demokratizacijom srpskog, ali i šire jugoslovenskog društva u 20. veku. Reforma osnovnoškolskog sistema u Jugoslaviji i Srbiji koja je rezultirala uvođenjem unificirane osmoletke 1958. godine predstavlja deo borbe za ''novu školu''. Može se konstatovati da se neposredno nakon završetka Drugog svetskog rata intenzivirao rad na definisanju novih politika obrazovanja i vaspitanja, kao i na započinjanju reformi postojećih obrazovnih sistema, pre svega zahvaljujući aktivnostima UNESKO-a. Nastavak borbe za ''novu'' školu, koja je prekidana tokom svetskih ratova, posebno je bio olakšan ''novim'' prepoznavanjem detinjstva koje je tokom Drugog svetskog rata pretrpelo velike gubitke. Reforma sistema osnovne škole u periodu od 1944. do 1959. predstavljala je deo borbe za kulturnu transformaciju društva koju su započele revolucionarne, komunističke vlasti u Jugoslaviji sa formiranjem prvih organa vlasti. Put prema boljem i pravednijem, odnosno socijalističkom društvu vodio je preko političke stabilizacije zemlje koja se nije mogla zamisliti bez ekonomskog oporavka i ''opšteg narodnog napretka'' koji je podrazumevao i ''kulturni život''. Tako su ''kulturni'' pa i ''prosvetni život'' od početka viđeni kao sastavni deo ''socijalističke preobrazbe društva''. Zaključci doneseni na Petom kongresu KPJ (1948) imali su dalekosežan uticaj na kulturu, obrazovanje i vaspitanje u Jugoslaviji, čije su glavne smernice definisane Rezolucijom Trećeg plenuma CK KPJ iz 1949. godine. Prema novoj politici obrazovanja i vaspitanja, sve državne ustanove, pre svega škole, morale su se prilagoditi i potražiti pomoć u stvaranju socijalističkog čoveka. Škola je morala da se osloni na složene sisteme masovnih organizacija, dajući prednost Pionirskoj organizaciji, uz ''proverene'' partijske kadrove, brojne stručnjake iz različitih oblasti u okviru Saveta društava za staranje o deci i omladini Jugoslavije, kao i na roditelje koji su kao građani socijalističke zajednice morali da igraju svoju ulogu u socijalističkoj izgradnji. Na taj način, ''nova'' politika obrazovanja je javnosti predstavila ideju o školi kao početnoj tački društvene modernizacije ili kulturne revolucije i građenja socijalizma.