Doktorski rad obuhvata analizu uloge održivosti u modernom turističkom menadžmentu alpskih i dinarskih planinskih destinacija. U uvodnoj fazi istraživanja izvršena je komparacija praktikovanja principa održivosti u menadžmentu destinacija od strane organizacija za menadžment destinacija (DMO) u Alpima i Dinaridima. Kroz anketu su sakupljeni kvantitativni podaci koje su analizirale razlike između ova dva regiona u domenu primene principa održivosti u planiranju destinacija, liderskih/upravljačkih stilova upravljanja destinacijom, prioriteta razvoja destinacije, kao i značaja koji se pridaje različitim kategorijama stejkholdera. Zatim su upoređene dve najpopularnije planinske destinacije u R. Srbiji, Kopaonik i Zlatibor, upotrebom integrisanog sistema indikatora održivog turizma. Tako su identifikovane slabosti i dani su predlozi za unapređenje oba istražena područja. Na samom kraju su metodologijom intervjua ispitani načini i dostupna sredstva za primenu održivog turizma u Alpskom regionu Nemacke, kao primeru alpskog regiona čija iskustva mogu poslužiti kao primer za razvoj održivog planinskog turizma u Dinaridima. Sa intervjuisanim osobama je vođena diskusija o sledećim oblastima: snage, slabosti, prilike i pretnje na destinaciji; održivost i projekti, inicijative i planovi koji se tiču održivosti; ključni stejkholderi održivog turizma; prirodni resursi i njihova zaštita; indikatori održivog razvoja; i prekogranična saradnja, dok se pitanje ekoturizma iznenada pojavilo kao relevantna tema tokom intervjua.