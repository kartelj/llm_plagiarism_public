"Turizam i sektor ugostiteljstva dobijaju sve veću važnost u privredama brojnih zemalja, dok investicije u infrastrukturu znatno doprinose ukupnom razvitku. Infrastruktura i širok spektar turističkih proizvoda i usluga su ključni za usporavanje i zaustavljanje propadanja ruralnih oblasti. Interaktivnost i personalizacija čine osnovni okvir digitalnih transformacija, koje su, unutar globalizacije i hipermobilnosti na tržištu radne snage, neizbežan proces. U takvom kontekstu, kompanije u turizmu i ugostiteljstvu ističu potrebu za popunjavanjem praznih radnih mesta, usmeravajući svoje aktivnosti prema ciljanoj publici, temeljeno na brojnim digitalnim informacijama o potencijalno zainteresovanim osobama. Ujedno, nelinearni oblici komunikacije i deljenja oglasnog sadržaja omogućavaju zainteresovanim pojedincima da, na osnovu svojih interesovanja i kompetencija, dođu do velikog broja oglasnih sadržaja. Istraživanje provedeno za doktorsku disertaciju potvrdilo je da mediji ne mogu biti posmatrani samo kao pasivni prenosioci unidirektnih poruka, kao i da njihova interaktivnost obezbeđuje feedback sa promenljivog tržišta rada. Informacije o korišćenju društvenih mreža u procesu regrutacije radne snage potvrdile su njihovu nezamenljivost kao relevantnih komunikacijskih platformi. U stalnoj borbi između dugoročnih razvojnih funkcija koje snažno generišu konvergentne medijske komunikacije, i kratkoročnih ekonomskih interesa, turističkim i ugostiteljskim preduzećima potrebna je dobro osmišljena i organizovana strategija za privlačenje kandidata koji ispunjavaju tražene uslove u pogledu znanja, iskustva i veština i njihovo zadržavanje."