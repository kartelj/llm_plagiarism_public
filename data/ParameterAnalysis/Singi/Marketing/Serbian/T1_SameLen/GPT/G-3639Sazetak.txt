Cilj ove doktorske disertacije je da istakne primenjivost ARIMA modela u prognoziranju cene sirove nafte, kao i mogućnost upravljanja tržišnim rizikom kroz VaR metodologiju u naftnim firmama, te njegovu ugradnju u kompleksan sistem menadžmenta kompanija u sektoru proizvodnje, prerade i distribucije sirove nafte. Svaka kompanija, pa tako i naftna, ima za zadatak da maksimizira profit, postiže projektovanu stopu ili kontinuirano stvara dobit bez obzira na vremenske i poslovne okolnosti. Održavanje tržišnog rizika unutar prihvatljivih margina je ključni zadatak, što nalaže menadžerskom timu firmi da optimizacijom izvora kapitala, uzimajući u obzir veličinu, rokove i cene, na vreme poduzmu korektivne akcije i minimiziraju navedene rizike. Rezultati istraživanja podržavaju tvrdnju da je za održanje tržišnog rizika naftnih kompanija na prihvatljivom nivou, u odgovarajućim granicama, potrebno koristiti odgovarajuće modele za prognozu kretanja cena nafte i upravljanje rizicima u poslovanju sa sirovom naftom, što predstavlja dobru osnovu za donošenje budućih odluka privrednih subjekata u nestabilnom poslovnom okruženju. Dalje istraživanje obuhvatiće implementaciju drugih postojećih, ali i novih modela i metoda, kao i njihovu kombinaciju, testiranje ekstremnih situacija za prognoziranje cene sirove nafte i upravljanje tržišnim rizicima u poslovanju firmi u sektoru proizvodnje, prerade i distribucije sirove nafte. Kako bi se osigurao kontinuitet u snabdevanju i održavanje obveznih rezervi sirove nafte na traženom nivou, buduća istraživanja uključiće rizik države i energetsku sigurnost, kao preduslov za rad ekonomije i svih njenih činilaca, kao i mogućih korisnika ovog ograničenog resursa.