Doktorska disertacija se bavi definicijom i razjašnjavanjem etike i integrisanih marketinških komunikacija kroz kontekst primene etičkih principa u različitim oblastima marketinga, od oglašavanja, marketinških istraživanja, uticaja na izradu marketing i promotivnog miksa i komunikaciju sa ciljanom publikom, posebno s decom i mladima. U radu se istraživao potencijalni uticaj brendiranog proizvoda za krajnju kupovinu, praćenje i izbor medija od strane dece, stav mlađih potrošača o reklamiranju, kao i analiza konzumerskih i materijalističkih stavova lede dece, posebno pod uticajem reklama. Izrada jedinstvene komunikacione strategije kompanije koja posluje na tržištu dečjih proizvoda i usluga donosi značajnu razliku u odnosu na opštu komunikacionu strategiju. Primena modela integrisanih marketinških komunikacija za najmlađe uključuje poštovanje etičkih principa i kodeksa pri fokusiranju marketinških kampanja namenjenih deci. Glavna hipoteza rada se temelji na stavu da se primenom integrisanih marketinških komunikacija napušta masovna komunikacija i prelazi na ciljani pristup komunikaciji sa postojećim i potencijalnim potrošačima na etički način. Pomoćne hipoteze su korisćene za istraživanje uticaja oglašavanja na najmlađe; merenje uticaja brendiranih proizvoda i usluga na finalnu kupovinu dece; pojavu konflikata između roditelja i dece kao rezultat češćem izlaganju dečjim oglasnim porukama; poređenje svetske poruke iz oglasne poruke i svakodnevnog života, kao i mogući rast materijalističkih vrednosti kod dece podstaknutih oglasnim porukama. Istraživanje je pokazalo da mlađi učenici (niži razredi osnovne škole) u odnosu na starije učenike (viši razredi osnovne škole) imaju pozitivniji stav o oglašavanju, kao i to da više preferiraju kupovinu brendiranih proizvoda u poređenju sa starijom decom. Otkriveno je da često izlaganje oglasnim porukama podstiče najmlađe na značajne zahteve za kupovinu i stoga većim konfliktima između roditelja i dece. Deca uglavnom ne veruju da svet prikazan u reklamama odgovara stvarnom svetu. Potvrđen je rast materijalističkih vrednosti kod dece usloljen interakcijama podstaknutim od strane oglašavanja.