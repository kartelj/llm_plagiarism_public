"U ovom radu su istražene Banje u Srbiji kao značajan turistički proizvod, atraktivan na domaćem i međunarodnom turističkom tržištu. Ova vrsta turizma je stalno u promeni. Velika sofisticiranost zahteva od turista, zajedno sa željom za rekreacijom i relaksacijom u srpskim banjama, ukazuje na neophodnost adaptacije nosilaca turističke ponude da bi se postigla konkurentska pozicija. Kako bi banje bile prepoznate i konkurentne na turističkom tržištu, neophodna je upotreba pravilne kombinacije komunikacijskih sredstava sa potencijalnim turistima. Usled povećanih zahteva, turistička potražnja za banjskim uslugama je često geografski udaljena, pa je neophodno informisati iste o sadržajima i uslugama banja u Srbiji. Upotreba moderne informacione tehnologije u promociji banjske turističke ponude omogućila je značajne koristi za turiste i nosioce turističke ponude. Kreatori marketing aktivnosti ostvaruju benefite u obliku jednostavnijeg, ekonomičnijeg i sadržajnijeg kontakta sa potencijalnim turistima. Sa strane turista, prednosti korišćenja informacione tehnologije ogledaju se u jednostavnijem informisanju o ponudi banja, kao i mogućnosti deljenja slika i drugih sadržaja o banji gde su boravili. Tematizovani su predmet komunikacije, njegova upotreba u promociji banja Srbije, kao i njihova zastupljenost kao izvor informacija prilikom donošenja odluke o poseti određenoj banji. Analiza web prezentacija odabranih banjskih destinacija pokazala je da sve banje imaju web sajt, ali da sve prednosti ovog oblika oglašavanja nisu iskorišćene. Ispitivanje upotrebe društvenih mreža poput Facebooka, Twittera, Instagrama, Pinteresta, Google+ pokazalo je neregularnosti u njihovom korišćenju. Komunikatori sa potencijalnim turistima putem društvenih mreža ne uzimaju u obzir potrebu redovnog ažuriranja informacija i sadržaja. Istraživanje efekata tradicionalnih i digitalnih komunikacija na odluku o poseti banji izvršeno je u cilju potvrđivanja ili odbacivanja postavljene hipoteze o potrebi optimalne kombinacije tradicionalnih i digitalnih komunikacija prilikom ciljanja potencijalnih posetilaca banja Srbije. Rezultati su pokazali da turisti najčešće odlučuju o poseti banjama Srbije na osnovu informacija sa televizije ili preporuka prijatelja. Facebook i web prezentacije koriste kao izvor informacija sa aspekta digitalnih komunikacionih sredstava. Iz ugla uspešnog razvoja turizma u banjama Srbije, neophodno je da marketinški akteri koriste odgovarajuću kombinaciju tradicionalnih i digitalnih komunikacionih sredstava."