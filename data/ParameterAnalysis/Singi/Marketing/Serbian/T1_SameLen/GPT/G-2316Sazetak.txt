Motivacija za pisanje ovog rada leži u prepoznatom nedostatku ili neodgovarajućoj upotrebi psihologije i razumijevanja potrošača u praksi marketing menadžmenta. Fokus ovog rada je usmjeren ka razvoju novih proizvoda, oblast koja usljed kompleksnosti i razumijevanja cjelokupnog marketing menadžmenta i finansijskih rizika zahtijeva obimne analize. Objekat istraživanja jeste analiza primjene psihologije u razvoju novih proizvoda, predstavljeno kroz primjere proizvoda instant kafe, Grand Instant i Doncafe Instant, na srpskom tržištu od 2007. do 2015. godine. Empirijski rad se zasniva na primarnim i sekundarnim podacima. Primarni podaci su prikupljeni kvantitativnom metodologijom, uz reprezentativni uzorak od 800 ispitanika u dobi od 18 do 30 godina, radi analize stavova i zadovoljstva potrošača, kao i kvalitativnom metodologijom (s primjenom kvantifikacije određenih pitanja) koja uključuje intervjue sa rukovodiocima dvije kompanije (Grand kafa i Doncafe), u cilju razumijevanja procesa i stavova u kompanijama. Analiza je provedena putem opisnih statističkih metoda. Sekundarni podaci o uspehu brenda (tržišni udio, vrijednosni udio, prepoznatljivost brenda, lojalnost brendu, snaga i imidž brenda i pozicioniranje u svijesti potrošača) su podaci longitudinalnih studija tri regionalno poznate agencije za istraživanje tržišta. Prikazano je koliko se psihologija, uz potrebno znanje, razumijevanje i poštovanje koristila pri razvoju novih proizvoda. Glavna hipoteza, da nedovoljno obraćanje pažnje na potrošače i psihološke procese pri razvoju novog proizvoda, utiče na uspeh istog, kao i na zadovoljstvo potrošača, je potvrđena. Potrošač je tretiran kao skup ljudi za koji se očekuje da reaguje na proizvod, kao što trend iz okolnih zemalja nalaže. Iako je u teoriji proces razvoja novog proizvoda složen proces koji zahteva poznavanje i primenu postulata celokupnog marketing menadžmenta, u praksi je proces često pojednostavljen. Prva pretpostavka, da se rukovodioci marketinga pri razvoju novog proizvoda oslanjaju na psihologiju i da su svesni njene bitnosti, ali da se ona površno koristi je potvrđena ali razlog tome je ne samo vremenski ograničena konkurentska borba već i drugi faktori. Druga pretpostavka, da su potrošači osetili da nisu dovoljno uključeni u proces i svojim nezadovoljstvom i nekorišćenjem proizvoda pokazali, je takođe potvrđena. Potrošači, kako je pokazala ova studija, nisu bili zadovoljni načinom na koji su im se preduzeća Grand kafa i Doncafe obraćala pri razvoju novih proizvoda. Zapocinjući proces razvoja novog proizvoda od potreba potrošača i zadovoljenih očekivanja istih, tj. ljudi, kako nalaže koncept marketinga, naglašava nesumnjiv značaj i doprinos psihologije u marketingu. Zaključak rada je da, u praksi, u preduzećima u Srbiji pored nedovoljne primene psihologije pri razvoju novih proizvoda, postoje odstupanja i u samom procesu, u vidu nedostatka prihvatanja koncepta marketinga, izrade određenih formalnih dokumenata, te primene strateškog planiranja i istraživanja potrošača. Stoga je predložen preraden model razvoja novih proizvoda, koji insistira na prevazilaženju cetiri evidentirana nedostatka, tako što su faze razvoja proizvoda određene dokumentima koje treba izraditi, a koji zahtevaju istraživanje potrošača i strateško planiranje, obezbeđujući uvažavanje savremenog koncepta marketinga.