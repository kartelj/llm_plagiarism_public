Disertacija ima za cilj da odredi prirodu i intenzitet uticaja različitih bilansnih i vanbilansnih determinanti na izloženost akcijskih prinosa banaka promenama tržišne kamatne stope, i tako pomogne procesu identifikacije, praćenja i upravljanja kamatnim rizikom. Tržište SAD je korišćeno kao primer razvijenog finansijskog tržišta, dok je finansijsko tržište Republike Srbije korišćeno kao primer tržišta u razvoju. Provedena je uporedna analiza uticaja analiziranih faktora bazirana na rezultatima sprovedene primene Stoneovog regresionog modela i ekonometrijskog panel modela. Dobijeni rezultati podržavaju pretpostavku da faktori kao što su veličina banaka i udeo depozita u ukupnim pasivama imaju statistički značajan, ali suprotan uticaj na banke sa razvijenih tržišta u poređenju sa bankama koje posluju na tržištima u razvoju. Na primer, rast bilansne sume banaka u SAD-u povećava njihovu izloženost kamatnom riziku, dok je u Srbiji uticaj suprotan. Takođe postoje univerzalno značajni faktori kao što su rast prinosa na prosečni kapital (ROAE) i smanjenje neto kamatnog prihoda, koji utiču na smanjenje izloženosti prinosa na akcije banaka promenama u visini tržišne kamatne stope, nezavisno od stepena razvijenosti tržišta na kojem banke posluju.