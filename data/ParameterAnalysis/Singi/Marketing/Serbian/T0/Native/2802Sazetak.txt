Doktorska disertacija se bavi analizom uloge održivosti u savremenoj praksi upravljanja   turizmom  na  alpskim  i  dinarskim  planinskim  destinacijama.  U  prvoj  fazi  istraživanja   urađeno je poređenje primene principa održivosti u upravljanju destinacijama od strane   destinacijskih  menadžment organizacija (DMO) u Alpima i Dinaridima. Putem upitnika   su prikupljeni kvantitativni podaci, kojima su analizirane razlike između dva regiona u   oblasti implementacije principa održivosti u planiranju destinacije, liderskih/upravljačkih   stilova kojima se upravlja destinacijom, prioriteta razvoja destinacije, kao i važnosti koja   se pridaje različitim vrstama stejkholdera. Zatim su poređene dve najrazvijenije planinske   destinacije u R. Srbiji, Kopaonika i Zlatibora, korišćenjem integrisanog okvira indikatora   održivog turizma. Ovim putem su identifikovani nedostaci i dati predlozi za unapređenje   obe istraživane destinacije. Na kraju su metodom intervjua istraženi načini i raspoloživa   sredstva za implementaciju održivog turizma u nemačkim Alpima, kao primeru alpskog   regiona  čija  iskustva  mogu  biti  upotrebljena  u  razvoju  održivog  planinskog  turizma  u   regionu Dinarida. Sa sagovornicima je diskutovano o sledećim oblastima: snage, slabosti,   šanse  i  pretnje  na  destinaciji;  održivost  kao  i  projekti,  inicijative  i  planovi  vezani  za   održivost;  najvažniji  stejkholderi  održivog  turizma;  prirodni  resursi  i  njihova  zaštita;   indikatori održivog razvoja; i prekogranična saradnja, dok se tema ekoturizma spontano   pojavila kao bitna tema u toku intervjua. 