Turizam i ugostiteljstvo imaju sve važniju ulogu u ekonomijama velikog broja zemalja, a ulaganje u infrastrukturu ubrzano doprinosi sveukupnom razvoju. Upravo infrastruktura i široka paleta turističkih proizvoda i usluga omogućavaju usporavanje i zaustavljanje procesa devastacije i propadanja ruralnih područja. Interaktivnost i personalizacija predstavljaju bazičnu platformu digitalnih promena, koje su u okvirima globalizacije i hipermobilnosti na tržištu radne snage, nezaustavljiv proces. U takvom okruženju, turističko-ugostiteljska preduzeća oglašavaju potrebe za popunom upražnjenih radnih mesta, usmeravajući svoje aktivnosti prema segmentiranom auditorijumu, na osnovu brojnih digitalnih informacija o potencijalno zainteresovanim pojedincima. Istovremeno, nelinearne forme komuniciranja i deljenja oglasnog sadržaja omogućavaju zainteresovanim pojedincima da, na osnovu svojih interesovanja i kompetencija, dolaze do velikog broja oglasnih sadržaja. Istraživanje sprovedeno za potrebe doktorske disertacije potvrdilo je da se mediji ne mogu posmatrati samo kao pasivni prenosioci jednosmernih poruka, kao i da njihova interaktivnost osigurava povratne informacije sa promenjivog tržišta rada. Podaci o upotrebi društvenih mreža u procesu regrutacije ljudskih resursa potvrdili su njihovu nezamenjivost kao relevantnih komunikacijskih platformi. U neprekidnoj konfrontaciji dve krajnosti, između dugoročne razvojne funkcije koju snažno generišu konvergentne medijske komunikacije, i kratkoročnih ekonomskih interesa, turističko-ugostiteljskim preduzećima je neophodna dobro planirana i organizovana strategija privlačenja kandidata koji ispunjavaju tražene uslove u pogledu znanja, iskustva i veština i njihovog zadržavanja.