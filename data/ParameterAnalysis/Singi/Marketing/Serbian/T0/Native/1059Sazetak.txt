Zahvaljujući pozitivnom delovanju čitavog niza faktora, turizam je u proteklih šezdeset godina imao izuzetno povoljnu razvojnu tendenciju. Iako je u nekoliko navrata bio izložen i nepovoljnom uticaju kriza izazvanih ekonomskim i vanekonomskim faktorima, turizam je pokazao izuzetnu sposobnost oporavka i zabeležio je veće stope rasta od svetske privrede u celini. Turizam je, od početka ovog veka, često bio pod uticajem kriza i sasvim je realno očekivati da će se i u budućem razvoju suočavati sa njima. U radu je analiziran uticaj kriza na turizam, shodno njihovim razmerama i uzrocima nastanka. Posebna pažnja je posvećena delovanju svetske finansijske i ekonomske krize, koja je počela 2008. godine, na turizam. Radi utvrđivanja njenog uticaja na turizam u Srbiji, sprovedeno je i sopstveno istraživanje čiji su rezultati predstavljeni u radu. Pored toga, dati su i predlozi pojedinih mera definisanih u cilju ublažavanja negativnih efekata mogućih kriza u budućem periodu. 