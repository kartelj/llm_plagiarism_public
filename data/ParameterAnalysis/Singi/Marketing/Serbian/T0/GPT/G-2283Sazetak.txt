Ovaj rad ima za cilj da istraži poziciju Srbije u pogledu konkurentnosti, da analizira politike koje vlada sprovodi kako bi poboljšala konkurentnost zemlje, kao i da ispita kako klasteri, kao instrumenti za unapređenje konkurentnosti, doprinose regionalnoj konkurentnosti u Srbiji. Za proveru ovih pretpostavki, korišćene su metodologije Svetskog ekonomskog foruma, Centra za strategiju i konkurentnost, Univerziteta u Stokholmu i Evropske klaster opservatorije. Analiza doprinosa snažnih klastera regionalnoj konkurentnosti podrazumeva utvrđivanje korelacije između snage klastera u regionima, merene količnikom lokacije, i BDP-a po glavi stanovnika kao indikatora produktivnosti u sledećih pet država (u daljem tekstu G-5): Mađarska, Bugarska, Grčka, Rumunija i Srbija. U radu su korišćeni statistički podaci Zavoda za statistiku Srbije, EUROSTAT-a, Svetskog ekonomskog foruma i Evropske klaster opservatorije. Rezultati analize ukazuju na slabu konkurentnost Srbije, posebno u poređenju sa zemljama sličnog nivoa razvoja, a politike vlade za unapređenje konkurentnosti su nedovoljne i slabe. Od 20 analiziranih kategorija klastera u državama G-5, 13 pokazuje pozitivnu korelaciju između snage klastera u regionima i regionalne konkurentnosti.