Republika Srbija je u toku procesa pridruživanja Evropskoj Uniji preuzela većinu evropskih pravnih dostignuća, tj. izgradila je sistem i prenela i uskladila domaće tehničko zakonodavstvo sa zakonodavstvom EU. U oblasti upravljanja otpadom postignuta je solidna usklađenost sa ključnim direktivama EU o otpadu. Ipak, praktična primena i implementacija su još uvek u početnoj fazi, iako postoji određeni napredak u sakupljanju komunalnog otpada i sanitarnom odlaganju otpada na deponije. Upravljanje otpadom je jedna od glavnih dužnosti države, a osnovni cilj programa upravljanja čvrstim otpadom je smanjenje zagađenja životne sredine i korišćenje otpada kao resursa. Propisi Evropske unije u oblasti zaštite životne sredine su detaljni, precizni i obimni, ali su ipak dovoljno fleksibilni za članice u smislu prilagođavanja načina implementacije ustavnom i institucionalnom sistemu. Postojeća infrastruktura za tretman opasnog otpada u Srbiji nije spremna za primenu zahteva direktiva zasnovanih na Novom i Globalnom pristupu EU. Razvoj i prilagođavanje metoda i novih tehnologija i izgradnja postrojenja za primenu novih tehnologija u tretmanu specifičnih vrsta opasnog otpada, kao i usavršavanje stručnjaka je dugotrajan i skup proces. Stoga je neophodno angažovanje svih dostupnih kapaciteta na nacionalnom nivou, koji mogu doprineti usklađivanju i primeni zakonodavstva u oblasti zaštite životne sredine i upravljanja otpadom, što će doprineti zdravlju ljudi i ekonomskom razvoju, a ujedno će zadovoljiti potrebe sadašnjih i budućih generacija. Stanje sistema upravljanja opasnim otpadom na teritoriji Republike Srbije ukazuje na potpuno odsustvo bilo kakvog tretmana opasnog otpada i lokacije koja je opremljena za njegovo konačno odlaganje. Zbog navedenih problema, istraživanje u okviru doktorske disertacije je predložilo jedno od rešenja za zbrinjavanje i potpuno uništenje opasnog otpada, koji je sada već istorijski u mnogim preduzećima u Republici Srbiji. Tretman opasnog otpada u ovom postrojenju će se bazirati na zbrinjavanju PCB ulja, Ni-Cd baterija, biorazgradivog otpada itd. U doktorskoj disertaciji je opisana trenutna situacija sa opasnim otpadom i zakonskom regulativom koja je prati, predloženo je rešenje i metodološki postupak kako se plazma tehnologijom može postići potpuno zbrinjavanje otpada i pretvaranje u toplotnu i elektro energiju. Takođe, je izrađen kompletan biznis model potrošnje koji bi imao profitabilnu strukturu.