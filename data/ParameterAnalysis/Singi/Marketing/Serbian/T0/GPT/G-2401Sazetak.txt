Usluge imaju veliki značaj u globalnom poslovnom kontekstu, budući da su integralni deo gotovo svih ekonomskih procesa i jedan su od ključnih pokretača svetske ekonomije. S druge strane, potreba za brzim promenama i poboljšanjem kvaliteta na svim nivoima se poklapa sa razvojem uslužnog sektora, što podrazumeva postojanje praktične, racionalne i socio-ekonomski opravdane strategije razvoja. U ovom radu, kroz primenu naučnih metoda, prikazan je koncept upravljanja odnosima sa potrošačima, sa posebnim fokusom na uticaj implementacije CRM-a na kvalitet bankarskih usluga u Srbiji. Rad obuhvata postojeća saznanja o upravljanju odnosima sa potrošačima u bankarskim organizacijama, kao i način na koji će savremene promene u poslovanju uticati na CRM sistem. Kvalitet usluga, s obzirom na njegov značaj i ulogu, može se smatrati jednim od najvažnijih instrumenata uslužnog marketinga. U okviru disertacije sprovedeno je empirijsko istraživanje među korisnicima bankarskih usluga u Srbiji. Glavni cilj istraživanja je analiza uticaja upravljanja odnosima sa potrošačima na kvalitet bankarskih usluga u Srbiji i zadovoljstvo korisnika, a samim tim i na profitabilnost bankarskih institucija u određenom prostornom i vremenskom periodu istraživanja.