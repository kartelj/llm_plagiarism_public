S obzirom na praktične i teorijske izazove vezane za fenomen motivacije, postavlja se pitanje da li je dovoljno da se organizacije koncentrišu samo na upravljanje motivacijom kroz finansijske podsticaje i ekstrinzičke faktore kako bi unapredile radnu efikasnost i zadovoljstvo zaposlenih na poslu. Teorija samodeterminacije, koja je osnova ove disertacije, ukazuje na postojanje različitih vrsta motivacije koje se razlikuju po stepenu samoodređenosti. Prema njenim principima, različite vrste motivacije su raspoređene na kontinuumu motivacije. Na jednom kraju kontinuuma je najautonomnija, odnosno najodređenija vrsta motivacije - intrinzička motivacija. Suprotno tome, na drugom kraju kontinuuma je amotivacija ili nemotivisanost. Između ove dve vrste motivacije postoje različiti oblici ekstrinzičke motivacije koji se takođe razlikuju po stepenu autonomije i samoodređenosti. U ovoj disertaciji je prikazana primenljivost osnovnih principa Teorije samodeterminacije na uzorak zaposlenih u hotelijerstvu u Srbiji sa ciljem unapređenja motivacionih tehnika i metoda. Autor analizira do koje mere faktori socijalnog okruženja kao što su radna atmosfera i vrsta posla utiču na strukturu motivacije (autonomna/kontrolisana/amotivacija), a kroz nju i na zadovoljstvo na poslu i mentalno blagostanje pojedinca. Istraživanje je sprovedeno na uzorku zaposlenih u hotelima sa 4 i 5 zvezdica u Beogradu. Prikupljeni podaci su analizirani korišćenjem statističkog programa SPSS, verzija 23. Za analizu podataka koristili smo: deskriptivnu analizu (aritmetičku sredinu, standardnu devijaciju), Kronbahov Alfa-koeficijent za utvrđivanje pouzdanosti korišćenih skala na ispitivanom uzorku i statistiku zaključivanja. Da bi se ispitala povezanost kao i razlike po merenim svojstvima, koristili smo Pirsonov koeficijent korelacije, T-test i analizu varijanse. Istraživanje sprovedeno u ovoj disertaciji potvrđuje primenljivost principa Teorije samodeterminacije na radni kontekst.