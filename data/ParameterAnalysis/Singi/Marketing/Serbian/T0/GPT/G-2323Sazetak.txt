Tehnološka struktura i faktorska intenzivnost izvoza robe iz Srbije poboljšani su u poslednjih petnaest godina. Ipak, ove promene nisu u dovoljnoj meri unapredile strukturu domaćeg izvoza niti su stvorile uslove za njegov snažan dugoročan rast. Kvalitet srpskog izvoza robe, meren kroz udeo robe višeg nivoa finalizacije, i dalje zaostaje za EU zemljama, a u manjoj meri i za ekonomijama centralne Evrope u tranziciji. Ovaj rad analizira kvantitativne promene tehnološke strukture i faktorske intenzivnosti domaćeg izvoza, prateći udeo industrijskih proizvoda intenzivnih ljudskim kapitalom, kao i visoko i 'srednje-visoko' tehnološki intenzivnih proizvoda u ukupnom robnom izvozu od 2000 do 2014. godine. Potreban je transfer moderne tehnologije i investicija, posebno kroz strane direktne investicije, konkurentnim sektorima (auto-industrija, industrija električnih uređaja i sl.), kako bi se proširila izvozna ponuda. Unapređenje regulatornog okvira na tržištu rada, tržišno bazirana reorganizacija nauke i obrazovnog sistema, su od ključnog značaja. Ciljana industrijska politika, primena sektorskih i strategija na nivou preduzeća su neophodne za podsticanje prelaska na tehnološki intenzivnije aktivnosti. Izvozno vođen rast, koji je od ključnog značaja za Srbiju, zahteva snažno povećanje spoljne trgovine. Institucionalni okviri za rast spoljne trgovine već postoje (Sporazum o stabilizaciji i pridruživanju EU, kao i CEFTA). Za Srbiju je važno da je projektovani rast volumena uvozne tražnje Evrozone u umerenom porastu, uprkos tome što je uvoz i dalje ograničen stagnacijom ukupne tražnje u evrozoni i negativnim uticajem depresijacije evra. Na osnovu sprovedenog istraživanja moguće je adekvatno sagledati značaj eksternih faktora okruženja, kao i konkurentske strategije i njihovu vezu sa identifikovanim ključnim pokazateljima konkurentnosti preduzeća u uslovima tranzicije. Na taj način, prilagođavanjem okruženja, odnosno otklanjanjem ključnih prepreka u okruženju putem implementacije odgovarajuće konkurentske strategije, stvaraju se adekvatne pretpostavke za strateško pozicioniranje izvoznih preduzeća u tranzicionim uslovima, u funkciji povećanja njihove konkurentnosti. Srbiji je potreban novi koncept sistemske podrške konkurentnosti. Koncept sistemskog podsticanja konkurentnosti obuhvata političke i ekonomske determinante koje treba da doprinesu uspešnom privrednom razvoju. Ovaj koncept pravi jasnu distinkciju između četiri nivoa delovanja: mikro nivoa korporacija i interkorporativnih mreža međuzavisnosti, mezo nivoa specifičnih politika i institucija, makro nivoa generičkih uslova privređivanja i meta nivoa sporo promenljivih varijabli, kao što su sociokulturne strukture, bazični ekonomski poredak i orijentacija, te kapacitet učesnika društvenog života da donose efikasne strateteške programe.