Uslovi poslovanja koji su u stalnoj promeni su ključni faktor u modernoj maloprodaji. Rast tražnje, a samim tim i prihoda, zahteva od preduzeća da na tržištu brzo i precizno reaguje na sve izazove ukoliko želi da održi rast poslovanja. Novi, ubrzani model maloprodaje podrazumeva da nedostatak zaliha nije problem, jer kašnjenje u isporuci dovodi do gubitka prodaje, nezadovoljstva kupaca i smanjenja konkurentske prednosti. Glavni cilj ovog rada bio je da se utvrdi uticaj predviđanja tražnje na upravljanje zalihama, kao i da se definiše opšta metodologija za predviđanje tražnje i upravljanje zalihama. U tom smislu, izvršena je sistematizacija naučnih i teorijskih opisa svih ili gotovo svih faktora upravljanja zalihama. Kroz sveobuhvatnu analizu značaja višekriterijumskog upravljanja tražnjom za proces upravljanja zalihama, identifikovane su ključne determinante za istraživanje efikasnosti procesa predviđanja tražnje. Glavni cilj istraživanja bio je identifikacija ključnih specifičnosti tražnje u modernim uslovima poslovanja, a zatim prikaz efikasne primene metodologije za predviđanje tražnje kao ključnog segmenta upravljanja zalihama. Poslovanje preduzeća koje ne koristi proces predviđanja tražnje kao faktor upravljanja zalihama nije održivo na duže staze. Istraživanje je zasnovano na podacima iz maloprodaje preduzeća Winwin Shop Čačak, i uključivalo je predviđanje tražnje za 4 kategorije proizvoda u preko 100 maloprodajnih objekata, koji čine preko 40% ukupne prodaje. Na osnovu sprovedenog istraživanja, rezultati analize su pokazali da je proces predviđanja tražnje od ključnog značaja za povećanje efikasnosti poslovanja maloprodaje u modernim uslovima poslovanja. Višekriterijumska metoda, Analitički hijerarhijski proces, predstavlja matematičku osnovu sprovedenog istraživanja, dok je softverska podrška, programsko rešenje Expert Choice, korišćena za procenu i predviđanje buduće tražnje proizvoda koji su bili predmet analize. Dobijeni rezultati potvrđuju da je proces predviđanja tražnje od velikog značaja za optimizaciju zaliha, odnosno povećanje efikasnosti u poslovanju preduzeća. Međutim, uticaj subjektivnosti na proces predviđanja tražnje može se smanjiti, ali ne i potpuno eliminisati.