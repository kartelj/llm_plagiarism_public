Turizam, kao deo globalnog sistema, treba da izgradi svoj specifičan društveni podsistem, strukturu odnosa i institucija, vizuelni (dizajnerski) izraz, uzimajući u obzir dve stvari: 1) da reaguje i odgovara na promene u potrebama potencijalnih potrošača koje proizlaze iz promena u društvenom razvoju, standardu, tržištu, načinu i stilovima života pod uticajem obrazovanja i informisanja; 2) da bude ekonomski održiv i ekološki odgovoran prema vlasnicima kapitala, očuvanju prirode i životne sredine i kulturnim dostignućima civilizacije. Osnovna komponenta turizma je hotelijerstvo, koje se u ekonomiji izjednačava sa oblikom tržišnog privređivanja profitabilnog cilja. Hotelijerstvo stvara tzv. hotelski proizvod - kompleks povezanih usluga specifično namenski oblikovanih, dizajnerski uređenih i opremljenih, namenjenih masi korisnika, njihovim potrebama, ukusima, mogućnostima, željama. Teoretski, definišu ga lokacija - prostor i pogled, tereni, objekti, oprema, pružanje usluga, cena i imidž 1, doživljaj, tj. iskustvo gostiju kao efekat, a ne struktura hotelskog proizvoda 2, pa se iz ovih primera može zaključiti da su u osnovi hotelskog proizvoda prostor - lokacija i usluge, dok su osnovni spoljni elementi cene usluga i imidž hotela.3 Razvoj međunarodnog turizma, na bazi opšteg civilizacijskog razvoja ekonomija sveta, standarda stanovništva i novih potreba potrošača, uslovljava dalji razvoj hotelskih proizvoda u pravcu kvaliteta, cena, specijalizacije i standardizacije, što su sve dodatne vrednosti za potrošače 4 jer kreiraju nove doživljaje: zabavu, rekreaciju, rehabilitaciju, edukaciju, šoping želje, lične usluge i sl.5 Dizajn hotelskog proizvoda kao predmet doktorske disertacije iskazuje se kao umetničko-tehnološki zadatak i cilj za proizvođače usluga, marketinško sredstvo za segmentiranje, pozicioniranje, restrukturiranje, tj. diferenciranje hotelskih proizvoda i kao vizuelno sredstvo za zadovoljenje potreba turista u konkurentskoj borbi za njihovo tržišno osvajanje. Osnovna hipoteza disertacije - da se uspešnim dizajniranjem hotelskih proizvoda oni značajno diferenciraju i tržišno prihvataju - ima uporište u izgrađenoj naučno-istraživačkoj teoriji i praksi turizma.