Utvrđivanje uticaja stranih direktnih investicija na tekući račun je složen proces, koji može rezultirati pozitivnim ili negativnim ishodima, u zavisnosti od ukupnog nivoa investicija i njihove sektorske raspodele. U okviru disertacije, izložena je teorijska i empirijska analiza uticaja stranih direktnih investicija na spoljnotrgovinski bilans i račun dohotka Srbije, sa specifičnim fokusom na uticaj na prerađivačku industriju u Srbiji. Pored toga, sprovedena je analiza uticaja stranih direktnih investicija na transfer tehnologije u Srbiji, obezbeđivanje pristupa međunarodnim tržištima, promenu strukture i specijalizaciju uvoza i izvoza, kao i uticaj na apresijaciju deviznog kursa. Disertacija se takođe fokusira na istraživanje uzroka deficita tekućeg računa u zemljama centralne i istočne Evrope, kao i na istraživanje uticaja stranih direktnih investicija na održivost deficita tekućeg računa, s obzirom na to da strane direktne investicije predstavljaju ključni izvor finansiranja deficita tekućeg računa i mogu stvoriti uslove za pojavu finansijske zaraze kroz različite kanale.