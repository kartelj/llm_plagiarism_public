Doktorska disertacija se bavi definicijom i interpretacijom etike i integrisanih marketinških komunikacija kroz analizu primene etičkih principa u različitim oblastima marketinga, počev od oglašavanja, procesa marketinškog istraživanja, uticaja na formiranje elemenata marketinga i promotivnog miksa, kao i komunikacije sa ciljanom publikom, posebno sa decom i mladima. Rad istražuje mogući uticaj brendiranog proizvoda na konačnu kupovinu kroz komunikacijske metode i tehnike, praćenje i selekciju medija od strane dece, stavove najmlađih potrošača prema reklamama, kao i ispitivanje konzumerističkih i materijalističkih stavova kod dece, posebno podstaknutih uticajem reklama. Kreiranje jedinstvene komunikacijske strategije kompanije koja posluje na tržištu dečjih proizvoda i usluga pravi značajnu razliku u odnosu na opštu strategiju komuniciranja. Primena modela integrisanih marketinških komunikacija na najmlađe podrazumeva poštovanje etičkih principa i kodeksa u fokusiranju marketinških akcija namenjenih deci. Glavna hipoteza rada je da se kroz integrisane marketinške komunikacije prelazi sa masovnog komuniciranja na ciljani pristup kontaktiranju postojećih i potencijalnih potrošača na etički način. Pomoću pomoćnih hipoteza istražen je uticaj reklama na najmlađe; merenje efekata brendiranih proizvoda i usluga na konačnu kupovinu kod dece; pojava konflikta između roditelja i deteta kao posledica češćeg izlaganja oglasnoj poruci najmlađih; poređenje sveta u oglasnoj poruci i onog u stvarnom životu, kao i mogući porast materijalističkih vrednosti kod dece usled stimulacije oglasnim porukama. Rezultati istraživanja su pokazali da mlađi školarci (niži razredi osnovne škole) imaju pozitivniji stav prema oglašavanju i više preferiraju kupovinu brendiranih artikala u odnosu na stariju decu. Utvrđeno je da češće izlaganje oglasnim porukama dovodi do povećanja zahteva za kupovinom kod najmlađih i stoga do povećanja konflikata između roditelja i dece. Deca uglavnom ne veruju da svet prikazan u reklamama odgovara stvarnom svetu. Potvrđen je porast materijalističkih vrednosti kod dece usled interakcija koje reklame podstiču.