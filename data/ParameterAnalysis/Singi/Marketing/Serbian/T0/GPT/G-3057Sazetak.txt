Ocena kulturnih vrednosti na Kosovu i Metohiji sa ciljem unapređenja turističke ponude predstavlja bitno pitanje za buduću prepoznatljivost Autonomne pokrajine Kosovo i Metohija (AP KiM) kao važne turističke destinacije. Kosovo i Metohija je oblast koja poseduje izuzetno bogatu kulturnu tradiciju i vredno kulturno nasleđe svih etničkih grupa koje tamo obitavaju. Njihov zajednički život je rezultirao mešanjem kulturnih uticaja, ali i uništavanjem tragova kultura drugih u konfliktu, zanemarujući njihovu kulturnu i istorijsku vrednost za civilizaciju. U izradi disertacije je istaknuto da se savremeno, multikulturalno, multikonfesionalno i multijezičko društvo može izgraditi samo aktivnim radom na očuvanju kulturne različitosti. Ocena kulturno istorijskog nasleđa se na prostoru bivše SFRJ kome je i Kosovo pripadalo uglavnom zasnivala na kulturnim vrednostima određenim na osnovu važeće zakonske regulative u posmatranom vremenskom periodu. Ekonomska ocena kulturno istorijskog nasleđa i kulturnih dobara je generalno izostajala. Situacija se poslednjih decenija značajno promenila u oblasti kulture koja se treba izboriti za deo budžeta u kompeticiji sa drugim društvenim oblastima. Takođe, kultura treba postati i sama izvor profita, a kulturni turizam je u određenim zemljama već identifikovan kao takav izvor. Upravo radi očuvanja bogatog nasleđa svih etničkih grupa na teritoriji KiM, kao i na ukupnoj teritoriji Republike Srbije neophodno je realizovati inovirani proces ocene kulturnih vrednosti u cilju unapređenja turističke ponude. Ocena istorijskog nasleđa u funkciji unapređenja turističke ponude treba biti zasnovana na svetskim kriterijuma koji definišu proces zaštite i očuvanja istog i doprinosi ekonomskom razvoju i procesu pomirenja.