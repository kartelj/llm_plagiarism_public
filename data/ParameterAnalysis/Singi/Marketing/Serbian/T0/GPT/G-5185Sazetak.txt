Unapređenje poslovanja kroz optimizaciju procesa i smanjenje troškova predstavlja uobičajeni cilj svih poslovnih sistema. Iako su recentna unapređenja bila zasnovana na upotrebi najnovijih tehnologija, ona su se uglavnom fokusirala na određene segmente poslovanja, kao što je održavanje opreme putem radnih naloga i analiza rezultata popravki. Međutim, nisu uzeta u obzir sva aspekta procesa, od prijave kvara do njegovog otklanjanja. Zbog toga su predložena rešenja bila parcijalna i u nekim slučajevima su davala netačne rezultate analiza. Predloženo rešenje se temelji na definisanju načina obuhvatanja celokupnog procesa, izboru najoptimalnijeg standarda za snimanje, analizu i optimizaciju procesa i izboru odgovarajućeg formata podataka koji se može uskladiti sa analiziranim procesom i definisanim objektima snimljenim tokom procesa. Rešenje se zasniva na primeni odgovarajućeg standarda za taj tip procesa, koji je odabran kroz višekriterijumsku analizu i analizu dostupne stručne literature, zatim na primeni skladišta podataka kao opšte strukture podataka, a dodatnim analizama je usvojeno procesno skladište podataka (Process Data Warehouse, PDW), sa ciljnim parametrima analize i definisanim graničnim vrednostima. Ključni rezultati analize su pokazali da je primena izabranog standarda za snimanje procesa obezbedila ključnu bazu elemenata potrebnih za optimizaciju, a primenom objektnog PDW-a obezbeđena je kvalitetna i realna baza podataka. Transformacijom podataka iz relacione u strukturu skladišta podataka, dobijena je jednostavna struktura koja je omogućila dinamički pristup podacima i njihovo dinamičko grupisanje i specijalizaciju, a dodatna proširenja koja su se odnosila na granične i ciljane vrednosti su potpuno opravdala primenjeni koncept. Ovaj koncept je pokazao da, iako je prvobitno polazište bilo da je sistem održavanja vrlo uspešan (uptime opreme na nivou >95%) kada se posmatra samo radni nalog, u preko 30% intervencija, kada se pogleda celokupan proces, dolazi do kašnjenja u otklanjanju kvarova.