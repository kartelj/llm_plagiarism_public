Već nekoliko decenija finansijski sistem doživljava značajne transformacije. Ove promene se manifestuju kroz promenjeni značaj različitih vrsta finansijskih institucija, integraciju različitih grupa finansijskih aktivnosti na nivou složenih finansijskih institucija, kao i povećanje njihove veličine i obima delovanja. U procesu restrukturiranja finansijskog sektora, dolazi do intenzivne primene spajanja i preuzimanja banaka i drugih finansijskih institucija. Ovaj trend spajanja i preuzimanja bankarskih institucija u razvijenim zemljama Evropske unije je ocenjen kao integralni deo globalnih procesa rekompozicije i konsolidacije banaka, ali i kao rezultat stvaranja jedinstvenog finansijskog tržišta podstaknutog uvođenjem evra kao jedinstvene valute. Povećanje konkurencije u realnom i finansijskom sektoru je osnova za jačanje spajanja i preuzimanja banaka sa ciljem povećanja efikasnosti i profitabilnosti poslovanja u kontekstu globalizacije. Dok su spajanja i preuzimanja banaka u razvijenim zemljama Evropske unije predstavljali transfer vlasničkih prava između grupa akcionara privatnih vlasnika, u tranzicionim zemljama su se uglavnom dogodile akvizicije prethodno državnih banaka od strane banaka iz razvijenih zemalja Evropske unije. Ekonomski aspekt ove tranzicije u bankarskom sektoru ogledao se u povećanju efikasnosti i profitabilnosti banaka, uvođenju moderne finansijske tehnologije i savremenih metoda upravljanja rizicima. Za uspešnu realizaciju spajanja i preuzimanja banaka, neophodno je adekvatno planiranje i evaluacija spajanja i preuzimanja, kao i primena odgovarajuće strategije postakvizicione integracije.