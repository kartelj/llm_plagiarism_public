Istraživanje razvoja turizma u urbanim sredinama je postalo značajno pitanje u poslednjih nekoliko decenija. Istraživači u oblasti turizma su posebno zainteresovani za ovu temu, jer žele da istaknu važnost gradova kao turističkih destinacija sa raznovrsnim prostorima i resursima. Gradski turizam je inovativan način da se iskoriste postojeći resursi za kreiranje novog turističkog proizvoda, koji će gradovima omogućiti da se bolje pozicioniraju na turističkom tržištu. Prednosti gradskog turizma su u mogućnosti gradova da pruže odgovarajuće iskustvo i doživljaj za turiste različitih demografskih profila i različitih motiva putovanja. Takođe, u gradovima je manje izražen uticaj sezonalnosti, što omogućava konstantan priliv turista tokom cele godine. Savremeni trendovi u turizmu pokazuju da turisti sve više preferiraju kraće i češće odmore tokom godine, koje provode u gradovima, putujući na tzv. city break putovanja. Ova tendencija doprinosi povećanju atraktivnosti gradova kao turističkih destinacija, što utiče na ostvarivanje ciljeva mnogih turističkih ponuđača. Ova doktorska disertacija se bavi istraživanjem razvoja gradskog turizma u Srbiji. U radu je izvršena detaljna analiza turističke ponude ključnih aktera razvoja gradskog turizma u Srbiji. Prikazani su rezultati empirijskih istraživanja, koja su sprovedena sa ciljem sagledavanja stavova relevantnih interesnih grupa i donošenja zaključaka o trenutnom stanju gradskog turizma i davanja smernica za njegovo unapređenje. Istraživanje stavova turista je sprovedeno kako bi se stekao uvid u kvalitet turističke ponude gradova u Srbiji. Ispitivanje ključnih aktera razvoja turizma u gradovima i zaposlenih u relevantnim državnim institucijama je sprovedeno sa ciljem analize njihovih stavova o važnosti pojedinih resursa za razvoj gradskog turizma, kao i o ključnim problemima razvoja i načinima za poboljšanje konkurentske pozicije gradova Srbije na turističkom tržištu. Cilj ove doktorske disertacije je da, pored objektivnog sagledavanja trenutnog stanja razvoja gradskog turizma, pruži odgovor na pitanje kako unaprediti razvoj turizma u gradovima Srbije.