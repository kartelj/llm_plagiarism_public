Pozitivni uticaj različitih faktora omogućio je turizmu da u poslednjih šezdeset godina doživi izvanredno povoljnu razvojnu tendenciju. Iako je turizam bio izložen negativnim posledicama kriza uzrokovanih ekonomskim i vanekonomskim faktorima, pokazao je izvanrednu sposobnost za oporavak, beležeći veće stope rasta od svetske privrede u celini. Od početka ovog veka, turizam je često bio pod uticajem kriza i realno je očekivati da će se i u budućnosti suočavati sa sličnim izazovima. U ovom radu analiziran je uticaj kriza na turizam, u skladu sa njihovim obimom i uzrocima. Poseban fokus je na uticaju svetske finansijske i ekonomske krize, koja je započela 2008. godine, na turizam. Da bi se utvrdio njen uticaj na turizam u Srbiji, sprovedeno je i originalno istraživanje čiji su rezultati prikazani u radu. Takođe, predložene su i određene mere sa ciljem ublažavanja negativnih efekata mogućih budućih kriza.