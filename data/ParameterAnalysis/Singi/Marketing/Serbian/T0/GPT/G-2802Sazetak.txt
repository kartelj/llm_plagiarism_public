Doktorski rad se fokusira na analizu značaja održivosti u modernim metodama upravljanja turizmom na destinacijama u Alpima i Dinaridima. U početnoj fazi istraživanja, izvršeno je upoređivanje primene održivih principa u upravljanju destinacijama od strane organizacija za upravljanje destinacijama (DMO) u Alpima i Dinaridima. Kroz anketu su prikupljeni kvantitativni podaci, koji su korišćeni za analizu razlika između ova dva regiona u pogledu implementacije održivih principa u planiranju destinacija, stilova vođenja/upravljanja destinacijama, prioriteta razvoja destinacija, kao i značaja koji se pridaje različitim vrstama stejkholdera. Nakon toga, upoređene su dve najrazvijenije planinske destinacije u Srbiji, Kopaonik i Zlatibor, koristeći integrisani okvir indikatora održivog turizma. Na ovaj način su identifikovani problemi i predložena rešenja za unapređenje oba istraživana lokaliteta. Na kraju, metodom intervjua su istraženi metode i dostupna sredstva za implementaciju održivog turizma u nemačkim Alpima, kao primeru alpskog regiona čija iskustva mogu biti primenjena u razvoju održivog planinskog turizma u Dinaridima. Diskutovalo se sa sagovornicima o sledećim temama: prednosti, slabosti, mogućnosti i pretnje na destinaciji; održivost kao i projekti, inicijative i planovi povezani sa održivošću; najvažniji stejkholderi održivog turizma; prirodni resursi i njihova zaštita; indikatori održivog razvoja; i prekogranična saradnja, dok se ekoturizam spontano pojavio kao važna tema tokom intervjua.