Disertacija ima za cilj da istraži kako različite bilansne i vanbilansne determinante utiču na izloženost prinosa na akcije banaka promenama tržišne kamatne stope, te da na taj način doprinese procesu identifikacije, praćenja i upravljanja kamatnim rizikom. Kao primer razvijenog finansijskog tržišta uzeto je tržište SAD, dok je tržište Republike Srbije poslužilo kao primer finansijskog tržišta u razvoju. Komparativna analiza uticaja analiziranih faktora izvršena je na osnovu rezultata dobijenih primenom Stoneovog regresionog modela i ekonometrijskog panel modela. Rezultati ukazuju na to da faktori poput veličine banaka i udela depozita u ukupnoj pasivi imaju statistički značajan, ali suprotan uticaj na banke sa razvijenog tržišta u odnosu na banke koje posluju na tržištima u razvoju. Na primer, rast bilansne sume banaka u SAD dovodi do povećanja njihove izloženosti kamatnom riziku, dok je u Srbiji situacija obrnuta. Takođe, postoje faktori koji univerzalno utiču na izloženost prinosa na akcije banaka promenama tržišne kamatne stope, bez obzira na stepen razvijenosti tržišta na kojem banke posluju. To su rast prinosa na prosečni kapital (ROAE) i smanjenje neto kamatnog prihoda.