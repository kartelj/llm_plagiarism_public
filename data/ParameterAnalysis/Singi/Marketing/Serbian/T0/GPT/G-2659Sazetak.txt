'Pitanje konkurentnosti u turizmu i turističkim destinacijama postalo je veoma važno, kako za istraživačke i naučne krugove, tako i za same turističke destinacije. Savremeni tržišni uslovi usmeravaju razvoj turističkih destinacija ka pružanju kvalitetnijih doživljaja i iskustava, čime se postiže razlika u odnosu na konkurenciju i stvaraju uslovi za atraktivniju destinaciju i bolju konkurentske poziciju na tržištu. Menadžment turističke destinacije treba da iskoristi sve dostupne resurse destinacije na efikasan, efektivan način i u skladu sa principima očuvanja životne sredine, definišući jasne i efikasne strategije razvoja turističkog proizvoda i stvaranja dodatne vrednosti za turističko iskustvo. Merenje konkurentnosti je od ključnog značaja za postizanje bolje konkurentske pozicije turističkih destinacija, koristeći različite evaluacione tehnike, bilo da se radi o merenju konkurentnosti u prošlosti, sadašnjosti ili budućnosti. Merenje konkurentnosti postaje osnova za unapređenje i razvoj turističkog proizvoda u savremenom turizmu. Na osnovu rezultata merenja definiše se pozicija turističke destinacije u odnosu na konkurenciju, postavljaju se osnove za usmeravanje razvoja i prevazilaženje nedostataka trenutne konkurentske pozicije. U tom smislu, ocena indikatora konkurentnosti postavlja okvir i daje smernice za razvoj turizma. Ova disertacija se bavi istraživanjem konkurentnosti turističke destinacije i indikatorima za merenje konkurentnosti, sa posebnim osvrtom na konkurentnost Srbije kao turističke destinacije. U radu je postavljen temelj za definisanje modela koji bi omogućio kontinuirano merenje konkurentnosti turizma Srbije u budućnosti. Predložen je prilagođeni model konkurentnosti na osnovu kojeg je izvršeno merenje konkurentnosti Srbije kao turističke destinacije. Zaključci o konkurentnosti ukazuju na faktore i indikatore konkurentnosti na koje Srbija treba da obrati pažnju u budućem razvoju. Rezultati pokazuju prednosti i nedostatke konkurentske pozicije Srbije kao turističke destinacije.'