Vinski turizam je jedan od vidova tematskog turizma koji beleži značajan rast na svetskom nivou. Kao takav, trebalo bi da ima važnu ulogu u turističkoj ponudi Srbije, posebno s obzirom na to da Srbija ne poseduje turističke atrakcije za razvoj masovnog turizma, što se odnosi i na vinske regije. U ovom radu je istaknut značaj vinskog turizma na globalnom turističkom tržištu, kao i njegova uloga u turističkoj ponudi Srbije, posebno na primeru Vršačkog regiona. Cilj ovog rada je da kroz istraživanje, analizu i poređenje utvrdi mogućnosti i perspektive razvoja vinskog turizma u Srbiji. U analizi i istraživanju vinskog turizma korišćen je pristup uporedne analize značaja pojedinih segmenata ponude vinskog turizma i marketinških aktivnosti za posetioce i vinske turiste sa jedne strane, i vlasnike i menadžere vinarija sa druge strane. Metodologija ovog pristupa podrazumeva prvo, identifikovanje karakteristika vinskog turizma, utvrđivanje njegovih specifičnosti, definisanje osnovnih karakteristika i analizu ponude vinskog turizma u Srbiji, analizu značaja marketinga u razvoju vinskog turizma u Srbiji, sa posebnim osvrtom na primer Vršačkog vinskog regiona, uporednu analizu stavova posetilaca/turista i vlasnika i menadžera vinarija prema značaju pojedinih segmenata ponude i marketinških aktivnosti i, na kraju, utvrđivanje prednosti i nedostataka vinskog turizma u Srbiji sa posebnim osvrtom na Vršački vinski region. Analizom rezultata istraživanja ispunjeni su postavljeni ciljevi istraživanja, odnosno utvrđeno je: šta je vinski turizam, kakva je njegova uloga u tematskom turizmu i razvoju turizma pojedinih destinacija, kakva je uloga marketinga i pojedinih segmenata ponude vinarija za razvoj i kvalitetno pozicioniranje ponude vinskog turizma na ciljnim tržištima, efikasnost pojedinih instrumenata marketinga za razvoj i pozicioniranje ponude vinskog turizma, koji su najefikasniji kanali komunikacije za prenos poruka od strane nosilaca ponude vinskog turizma ka ciljnim tržištima i koji su najvažniji stejkholderi u procesu razvoja vinskog turizma u Srbiji. Jedan od zaključaka istraživanja je da vinski turizam, iako se nalazi u početnoj fazi razvoja, ima značajne potencijale za unapređenje ukupne turističke ponude Srbije, kao i da mogućnosti marketinga nisu u dovoljnoj meri iskorišćene od strane vlasnika i menadžera vinarija, što može, sa jedne strane predstavljati opasnost po opstanak i razvoj ovog oblika turizma, dok sa druge strane predstavlja priliku da se kroz proces edukacije i naposletku njegove adekvatne primene dostigne željena tržišna pozicija.