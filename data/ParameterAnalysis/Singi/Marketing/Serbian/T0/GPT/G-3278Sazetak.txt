Analizirajući kruzing turizam, primetno je da kruzing kompanije sve više naglašavaju kvalitet kruzing doživljaja, budući da kvalitet kruzing doživljaja ima veliki uticaj na ukupno zadovoljstvo turista i njihovo buduće ponašanje. Uzevši u obzir značaj kvaliteta kruzing doživljaja, u ovom radu će se analizirati njegova priroda, tj. njegovi faktori i njegove posledice. Istraživački problem se odnosi na razumijevanje prirode kvaliteta kruzing doživljaja, tačnije, na pronalaženje metodoloških postupaka merenja kojima bi se analizirali njegovi faktori i njegove posledice. U ovom naučnom istraživanju, autor je izabrao holistički pristup prilikom analize pretpostavke da se model Uslužnog pozorišta (performans kruzera) i kvalitet usluge (dimenzije kvaliteta) mogu koristiti kao komponente za uspešno kreiranje kvalitetnog kruzing doživljaja. Istraživanje se temeljilo na sledećim istraživačkim filozofijama: postmodernizam, postpozitivizam i interpretivizam, uz primenu odgovarajućih kvantitativnih i kvalitativnih tehnika prikupljanja podataka. U skladu sa istraživačkim filozofijama, istraživački pristup u ovom radu je zasnovan na kombinaciji indukcije i dedukcije. Strukturalno modeliranje je korišćeno za testiranje konceptualnog modela i rezultati su potvrdili da zaposleni, gosti, uslužna sredina i kvalitet usluge su faktori kruzing doživljaja i doživljenih emocija, ali samo doživljene emocije imaju pozitivan uticaj na ukupno zadovoljstvo i buduće ponašanje. Priroda kvaliteta kruzing doživljaja je tema koja do sada nije dobila dovoljno pažnje u naučnim krugovima. Na osnovu toga, može se smatrati da je ovo istraživanje doprinelo ontologiji kvaliteta kruzing doživljaja i razvoju teorije kvaliteta kruzing doživljaja. Budući da je istraživanje sprovedeno na kruzeru u saradnji sa gostima sa kruzera, može se smatrati da su u velikoj meri uzeti u obzir svi aspekti za dalju praktičnu primenu. Na osnovu toga možemo, sa velikom sigurnošću, tvrditi kako su rezultati istraživanja od velikog menadžerskog značaja jer se dobijeni podaci, rezultati istraživanja, uvidi i preporuke mogu primeniti i u praksi.