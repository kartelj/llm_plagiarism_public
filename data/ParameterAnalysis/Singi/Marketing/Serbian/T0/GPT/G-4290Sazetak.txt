U današnjem ekonomskom okruženju, međunarodno finansiranje za zadovoljavanje društvenih potreba je neophodan element bez kojeg moderno društvo ne bi moglo da funkcioniše. Ova disertacija se bavi analizom međunarodnog finansiranja koje sprovodi Evropska banka za obnovu i razvoj, investiciona organizacija u evropskoj ekonomiji, i uticajem tog finansiranja na ekonomiju Republike Srbije. U zemljama centralne i istočne Evrope, ovakav oblik međunarodnog finansiranja kakav danas poznajemo, započeo je 1990. godine, kada je osnovana Evropska banka za obnovu i razvoj sa ciljem pružanja pomoći zemljama u tranziciji. U Srbiji, finansiranje od strane međunarodnih investicionih organizacija nije novost, a počelo je 2001. godine, nakon ukidanja sankcija međunarodne zajednice. Ova oblast je izuzetno važna, jer bez nje, stanje u srpskoj ekonomiji i dinamika aktivnosti tokom tranzicije, nakon ekonomskih sankcija i dubokog pada bruto domaćeg proizvoda tokom 1990-ih, bilo bi nepovoljnije. Kompleksni ekonomski odnosi, nove tehnologije i proizvodnje, zahtevaju obezbeđivanje dodatnih izvora finansiranja, što je upravo glavna tema ove disertacije. Cilj istraživanja je da se ispita značaj i potreba za postojanjem ovakvih institucija, njihovih investicija, kao i da se doprinese njihovom daljem unapređenju. Sve zemlje centralne i istočne Evrope su imale i imaju uspešnu i obimnu saradnju sa Evropskom bankom za obnovu i razvoj kroz investicione kredite, zajedničko finansiranje projekata, zajednička ulaganja u razne sektore, a prvenstveno energetiku, infrastrukturu, saobraćaj, finansijski sektor, sa ciljem transformacije nacionalnih ekonomija u tržišne i povezivanja budućeg jedinstvenog tržišta Evrope. Početna tačka ovog istraživanja je saznanje da se nacionalna ekonomija ne može oporaviti bez planiranog i dobro osmišljenog zaduživanja kod međunarodnih finansijskih institucija, uz odgovarajući monitoring i kontrolu. Zbog složenosti poslovnih odnosa i kompleksnosti poslovnih prilika i kretanja, kao preduslov ovakvog vida finansiranja je bitna fiskalna održivost i monetarna stabilnost. Prilivom isplativih i pouzdanih međunarodnih investicija potpomažu se rast i razvoj ekonomije. Razvoj ekonomija u procesu tranzicije ne može se zamisliti bez dopunskog međunarodnog finansiranja. Takođe, može se ukazati na činjenicu, da su sve ekonomije koje su sarađivale sa EBRD imale iznad prosečan ekonomski rast i zabeležile su bolje rezultate poslovanja nego u godinama kada su bile u stanju recesije. Stručna javnost u našoj zemlji nije u dovoljnoj meri upoznata sa značajem koji ima naša saradnja sa EBRD, uprkos koristima od te saradnje, s tim što se mora izgraditi racionalan odnos prema kreditnoj zaduženosti zemlje. Ova disertacija analizira stepen uticaja investicija koje su realizovane u saradnji sa EBRD na ekonomski oporavak i tranziciju ekonomije RS i faktore koji su na to uticali i pokazati pozitivnu korelaciju između ovih invesitcija i stope rasda BDP, kao i pozitivan doprinos investicija EBRD rastu BDP Republike Srbije. Analiza je potvrdila da je u oporavku ekonomije i procesu tranzicije pozitivnu ulogu odigrala EBRD, kroz finansiranje i savetodavne usluge. Kroz detaljan prikaz ekonomskih kretanja i brojne primere realizacije konkretnih projekata, u disertaciji je ukazano na sve prednosti koje ima saradnja sa Evropskom bankom za obnovu i razvoj, kao i skretanje pažnje na mere i aktivnosti u cilju unapređenja ove saradnje.