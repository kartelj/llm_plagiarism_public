Sve je veća konkurencija na tržištu turizma. Turističke destinacije sa superiornom ponudom i većom vrednošću postaju mesta koja privlače turiste. Sve aktivnosti koje se sprovode u cilju pružanja usluga turistima u banjama čine lanac vrednosti banjske destinacije. Akteri ovih aktivnosti su karike u lancu vrednosti koje kroz lančanu reakciju i aktivnosti pružaju turistima kompletnu banjsku ponudu. Privredni subjekti na strani turističke ponude nastoje da pruže što superiornije aktivnosti kako bi proizveli kvalitetniji parcijalni proizvod. Kroz zajednički nastup svih privrednih subjekata na banjskoj destinaciji, turistima se nudi integralni banjski proizvod sastavljen od brojnih parcijalnih proizvoda. Analizirajući banjske destinacije u poznatim evropskim zemljama i upoređujući ih sa banjskim destinacijama u Srbiji, prikazano je mesto, uloga i značaj srpskih banja. Uporednom analizom identifikovane su ključne prednosti i nedostaci u lancu vrednosti srpskih banja. Konkurentska prednost srpskih banja je izuzetan prirodni potencijal koji poseduju, a koji bi sistematskim pristupom mogao biti bolje turistički iskorišćen.