Disertacija ima za cilj da istraži kako različite bilansne i vanbilansne determinante utiču na izloženost prinosa na akcije banaka promenama tržišne kamatne stope, čime bi se doprinelo procesu identifikacije, praćenja i upravljanja kamatnim rizikom. Kao primer razvijenog finansijskog tržišta uzeto je tržište SAD, dok je tržište Republike Srbije poslužilo kao primer finansijskog tržišta u razvoju. Komparativna analiza uticaja analiziranih faktora izvršena je na osnovu rezultata dobijenih primenom Stoneovog regresionog modela i ekonometrijskog panel modela. Rezultati ukazuju na to da faktori poput veličine banaka i udela depozita u ukupnoj pasivi imaju statistički značajno, ali suprotno dejstvo na banke sa razvijenog tržišta u odnosu na banke koje posluju na tržištima u razvoju. Na primer, rast bilansne sume banaka iz SAD povećava njihovu izloženost kamatnom riziku, dok je u Republici Srbiji uticaj suprotan. Takođe, postoje statistički značajni faktori čije dejstvo je univerzalno. Na primer, rast prinosa na prosečni kapital (ROAE) i smanjenje neto kamatnog prihoda utiču na smanjenje izloženosti prinosa na akcije banaka promenama tržišne kamatne stope, bez obzira na stepen razvijenosti tržišta na kojem banke posluju.