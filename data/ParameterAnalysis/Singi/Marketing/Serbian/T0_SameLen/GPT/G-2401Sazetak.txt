Uloga usluga u svetskom poslovnom kontekstu je izuzetno velika, budući da su usluge uključene u gotovo sve ekonomske procese i čine jedan od ključnih pokretača globalne ekonomije. S druge strane, potreba za brzim promenama i poboljšanjem kvaliteta na svim nivoima, poklapa se sa razvojem sektora usluga, a podrazumeva postojanje praktične, racionalne i socio-ekonomski opravdane strategije razvoja. Korišćenjem naučnih metoda u radu je prikazan koncept upravljanja odnosima sa klijentima s posebnim osvrtom na to kako implementacija CRM-a u bankarsko poslovanje utiče na kvalitet bankarskih usluga u Srbiji. U radu su prikazana postojeća saznanja o upravljanju odnosima sa klijentima u bankarskim organizacijama, ali i na koji način će promene koje prate moderno poslovanje uticati na CRM sistem. Kvalitet usluga s obzirom na značaj i ulogu koju ima može da se svrsta u red najvažnijih instrumenata uslužnog marketinga. U okviru disertacije sprovedeno je empirijsko istraživanje među korisnicima bankarskih usluga u Srbiji. Osnovni cilj istraživanja je sagledavanje uticaja upravljanja odnosa sa klijentima na kvalitet bankarskih usluga u Srbiji i zadovoljstvo korisnika, a samim tim i na profitabilnost bankarskih institucija u posmatranom prostornom i vremenskom okviru istraživanja.