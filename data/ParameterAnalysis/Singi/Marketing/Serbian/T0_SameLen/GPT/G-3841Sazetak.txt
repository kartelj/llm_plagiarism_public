Istraživanje razvoja turizma u urbanim sredinama je ključno pitanje koje se postavlja poslednjih nekoliko decenija. Istraživači iz oblasti turizma su zainteresovani za ovu temu jer žele da istaknu važnost gradova kao turističkih destinacija sa raznovrsnim prostorima i resursima. Gradski turizam je inovativan način da se iskoristi postojeća struktura resursa za kreiranje novog turističkog proizvoda, koji će gradovima omogućiti bolju konkurenciju na turističkom tržištu. Prednosti gradskog turizma su u sposobnosti gradova da pruže odgovarajuće iskustvo i doživljaj za turiste različitih demografskih profila i različitih motiva putovanja. Pored toga, u gradovima je manje izražen uticaj sezonalnosti, što ukazuje na konstantan i stabilan priliv turista. Savremeni turistički trendovi pokazuju rastuće interesovanje turista za kraće i češće odmore tokom godine, koji se realizuju u gradovima u vidu tzv. city break putovanja. Ova tendencija doprinosi povećanju atraktivnosti gradova kao turističkih destinacija, što se dalje odražava na ostvarivanje ciljeva velikog broja pružalaca turističkih usluga. Ova doktorska disertacija se bavi istraživanjem razvoja gradskog turizma u Republici Srbiji. U radu je izvršena detaljna analiza postojeće turističke ponude ključnih aktera razvoja gradskog turizma u Srbiji. Prikazani su rezultati empirijskih istraživanja, koja su izvršena na strani turističke ponude i na strani turističke tražnje, u cilju sagledavanja stavova relevantnih interesnih grupa i izvođenja zaključaka o postojećem stanju gradskog turizma i davanju smernica za unapređenje razvoja istog. Istraživanje stavova turista izvršeno je u cilju sticanja uvida u dostignuti stepen kvaliteta turističke ponude gradova Republike Srbije. Ispitivanje ključnih aktera razvoja turizma u gradovima i zaposlenih u relevantnim državnim institucijama izvršeno je u cilju analize njihovih stavova o značaju pojedinih resursa za razvoj gradskog turizma kao i o ključnim razvojnim problemima i načinima za postizanje bolje konkurentske pozicije gradova Republike Srbije na turističkom tržištu. Cilj doktorske disertacije je da, pored objektivnog sagledavanja dostignutog stepena razvoja gradskog turizma, obezbedi odgovor na pitanje na koji način unaprediti razvoj turizma u gradovima Republike Srbije.