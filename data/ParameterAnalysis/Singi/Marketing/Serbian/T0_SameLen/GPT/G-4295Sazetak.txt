Republika Srbija je tokom procesa pristupanja Evropskoj Uniji preuzela većinu evropskih pravnih tekovina, izgradila sistem i uskladila nacionalno tehničko zakonodavstvo sa zakonodavstvom EU. U oblasti upravljanja otpadom postignuta je dobra usklađenost sa glavnim direktivama EU u vezi sa otpadom. Ipak, praktična primena i implementacija su još uvek u ranoj fazi, iako postoji određeni napredak u sakupljanju komunalnog otpada i sanitarnom odlaganju otpada na deponije. Upravljanje otpadom je jedna od ključnih odgovornosti države, a glavni cilj programa upravljanja čvrstim otpadom je minimizacija zagađenja životne sredine i korišćenje otpada kao resursa. Propisi Evropske unije u oblasti zaštite životne sredine su detaljni, konkretni i opsežni, ali su dovoljno fleksibilni za države članice u smislu prilagođavanja načina implementacije ustavnom i institucionalnom poretku. Postojeća infrastruktura za tretman opasnog otpada u Srbiji nije spremna za primenu zahteva direktiva zasnovanih na Novom i Globalnom pristupu EU. Razvoj i prilagođenje metoda i novih tehnologija i izgradnja postrojenja za primenu novih tehnologija u tretmanu posebnih vrsta opasnog otpada, kao i usavršavanje stručnjaka je dug i skup proces. Zato je neophodno, na nacionalnom nivou, angažovanje svih dostupnih kapaciteta, koji mogu da doprinesu harmonizaciji i primeni zakonodavstva u oblasti zaštite životne sredine i upravljanja otpadom, čime će se doprineti zdravlju ljudi i ekonomskom razvoju, a u isto vreme će se obezbediti zadovoljenje potreba sadašnjih i budućih generacija. Stanje sistema upravljanja opasnim otpadom na teritoriji Republike Srbije ukazuje na potpuno odsustvo bilo kog vida tretmana opasnog otpada i lokacije koja je opremljena za njegovo finalno odlaganje. Zbog gore navedenih problema istraživanje u okviru doktorske disertacije ponudilo je jedno od rešenja zbrinjavanja i potpunog uništenja opasnog otpada, koji je sada već istorijski u mnogim preduzaćima u Republici Srbiji. Tretman opasnog otpada u ovom postrojenju baziraće se na zbrinjavanju PCB ulja, Ni-Cd baterija, biorazgradivog otpada itd. U doktorskoj disertaciji je opisana trenutna situacija sa opasnim otpadom i zakonskom regulativom koja je prati, dato je rešenje i metodološki postupak kako se plazma tehnologijom može postići totalno zbrinjavanje otpada i pretvaranje u toplotnu i elektro energiju. Takođe, je izveden kompletan biznis model potrojenja koje bi imalo profitabilnu strukturu.