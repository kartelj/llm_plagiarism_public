Vino predstavlja specifičan poljoprivredni proizvod Crne Gore, s obzirom na njegovu relativno nisku domaću potrošnju, ali i relativno veliku zastupljenost u izvozu. Paralelno sa tim, vinova loza je zastupljena u većini regiona Crne Gore, a brojni specifični lokaliteti sa grožđem i vinima posebnih karakteristika ukazuju na važnost ove proizvodnje u okviru ukupne poljoprivrede i određenog segmenta populacije. Ciljevi ovog istraživanja su, s jedne strane, da se istraže i naučno potvrde metode za poboljšanje marketinga ovog proizvoda na domaćem tržištu, kako bi se povećala potrošnja. U tom kontekstu, neophodno je uložiti napore u poboljšanje kvaliteta, unapređenje prodajnih kanala, promociju i niz drugih aktivnosti. S druge strane, analizirajući prethodne izvozne rezultate, regionalnu destinaciju izvoza vina i uočene slabosti u njegovoj promociji na stranim tržištima, predlaže se niz mera kako bi se održao i povećao nivo izvoza, uz osvajanje relativno novih tržišta i posebno, povećao plasman vina vrhunskog kvaliteta. U tom kontekstu, fokus se stavlja na istraživanja o mogućnostima većeg izvoza na neka prekookeanska tržišta, sa solidnom perspektivom (SAD, Kanada, Japan, Kina). Proizvodnja vina, kao tradicionalni segment poljoprivredne proizvodnje, uz solidne izvozne rezultate, treba da nastavi da doprinosi razvoju poljoprivrede, ali i ukupne ekonomije zemlje. Stoga, od posebnog je značaja unapređenje svih aktivnosti marketinga, kao dosada, svakako, slabijoj strani proizvodnje vina i njegovog plasmana.