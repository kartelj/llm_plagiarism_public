Reforma sistema osnovnog obrazovanja u Srbiji i Jugoslaviji između 1944. i 1959. godine, odnosno od završetka Drugog svetskog rata do usvajanja Opšteg zakona o školstvu 1958. godine, kojim je na celoj teritoriji zemlje uvedena jedinstvena osmorazredna osnovna škola, kakva i danas postoji u Srbiji, predstavlja rezultat "borbe za školu" koja u srpskom društvu traje od kraja 19. veka. Kao takva, ona je neraskidivo povezana sa borbom za modernizaciju i demokratizaciju srpskog i jugoslovenskog društva u 20. veku. Reforma osnovnoškolskog sistema u Srbiji i Jugoslaviji koja je rezultirala stvaranjem jedinstvene osmorazredne osnovne škole 1958. godine predstavlja deo borbe za "novu školu". Može se reći da se intenzivnom radu na definisanju novih politika obrazovanja i vaspitanja i otpočinjanju reformi postojećih školskih sistema pristupilo odmah po okončanju Drugog svetskog rata i to pre svega zahvaljujući delatnosti Organizacije UN-a odnosno UNESK-a. Nastavku, svetskim ratovima prekinute borbe za "novu" školu posebno je doprinelo "novo" otkrivanje detinjstva koje je tokom Drugog svetskog rata pretrpelo teške gubitke. Reforma osnovnoškolskog sistema u periodu od 1944. do 1959. predstavljala je deo borbe za kulturnu transformaciju društva koju je revolucionarna, komunistička vlast u Jugoslaviji otpočela sa formiranjem prvih organa vlasti. Put ka boljem i pravednijem odnosno socijalističkom društvu vodio je preko političke stabilizacije zemlje koja se nije ni mogla zamisliti bez privrednog i ekonomskog oporavka odnosno, kako se isticalo, "opšteg narodnog napretka" koji je podrazumevao i "kulturni život". Na taj način je "kulturni" pa i "prosvetni život" kao njegov sastavni deo, od samog viđen kao sastavni deo "socijalističkog preobražaja društva". Zaključci usvojeni na Petom kongresu KPJ (1948) imali su dalekosežne posledice na kulturnu politiku jugoslovenske države kao i na politiku obrazovanja i vaspitanja u Jugoslaviji koja je svoje glavne smernice dobila Rezolucijom Trećeg plenuma CK KPJ iz decembra meseca 1949. godine. Pred novom politikom obrazovanja i vaspitanja sve državne institucije, pre svega škole, morale su ustuknuti i potražiti pomoć u borbi za socijalističkog čoveka. Škola se morala osloniti na složen sistem masovnih organizacija, pri čemu je prednost data Pionirskoj organizaciji, pored "proverenih" partijskih kadrova, na brojne stručnjake iz oblasti psihologije, pedagogije, filmskog, likovnog, književnog muzičkog stvaralaštva okupljene oko Saveta društava za staranje o deci i omladini Jugoslavije ali i na milionsku masu u, predhodnom veku, "ispuštenih" roditelja koji su kao i svi građani socijalističke zajednice morali imati svoju ulogu u socijalističkoj izgradnji. Tako je "novom" politikom obrazovanja u javni prostor postavljena ideja o školi kao ishodištu društvene modernizacije ili kulturne revolucije i izgradnje socijalizma.