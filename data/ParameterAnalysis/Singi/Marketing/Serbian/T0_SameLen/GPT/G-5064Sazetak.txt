Promenljivi uslovi poslovanja su ključni faktor moderne maloprodaje. Rast potražnje, i time rast prihoda, zahteva od preduzeća da na tržištu precizno i brzo reaguje na sve tržišne izazove ako želi da održi rastuće poslovanje. Novi, ubrzani model maloprodaje podrazumeva da ne postoji problem nedostatka zaliha jer kašnjenje u isporuci dovodi do izgubljene prodaje, nezadovoljstva kupaca, ali i smanjenja konkurentske prednosti. Glavni cilj ovog rada bio je mapiranje uticaja koji predviđanje potražnje ima na proces upravljanja zalihama, kao i definisanje opšte metodologije za predviđanje potražnje i upravljanje zalihama. U tom kontekstu, izvršena je sistematizacija naučne i teorijske deskripcije svih ili gotovo svih faktora upravljanja zalihama. Sveobuhvatnom analizom značaja višekriterijumskog upravljanja potražnjom za proces upravljanja zalihama, identifikovane su ključne determinante za istraživanje efikasnosti procesa predviđanja potražnje. Cilj glavnog istraživanja bio je identifikacija ključnih specifičnosti potražnje u savremenim uslovima poslovanja, a zatim prikaz efikasne primene metodologije za predviđanje potražnje kao ključnog segmenta upravljanja zalihama. Poslovanje preduzeća koje nije zasnovano na procesu predviđanja potražnje, kao faktora upravljanja zalihama nije održivo na duže staze. Istraživanje je zasnovano na podacima iz maloprodaje preduzeća Winwin Shop Čačak, i uključivalo je predviđanje potražnje za 4 kategorije proizvoda u preko 100 maloprodajnih objekata, koji čine preko 40% ukupne prodaje. Na osnovu sprovedenog istraživanja, rezultati analize pokazali su da je proces predviđanja potražnje od ključne važnosti za povećanje efikasnosti poslovanja maloprodaje u savremenim uslovima poslovanja. Višekriterijumska metoda, Analitičko hijerarhijskom procesu, predstavlja matematičku osnovu sprovedenog istraživanja, dok je njena softverska podrška, programsko rešenje Expert Choice, bila u funkciji procenjivanja i predviđanja buduće potražnje proizvoda koji su bili predmet analize. Dobijeni rezultati samo potvrđuju da proces predviđanja potražnje od velikog značaja za optimizaciju zaliha, odnosno povećanje efikasnosti u poslovanju preduzeća. Ipak, uticaj subjektivnosti na proces predviđanja potražnje moguće je smanjiti, ali ne i potpuno eliminisati.