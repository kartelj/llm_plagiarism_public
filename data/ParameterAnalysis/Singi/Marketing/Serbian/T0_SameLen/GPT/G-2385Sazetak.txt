Korisnika mobilnih telefona je sve više svakim danom. Proučavajući istorijat mobilnih uređaja, možemo ustanoviti da su proizvođači ovih uređaja stvorili nove, izuzetno sofisticirane uređaje koje s pravom nazivamo pametnim telefonima. Zbog njihovih poboljšanih sposobnosti i brojnih faktora koji utiču na našu svakodnevicu, postajemo sve zavisniji od savremenih mobilnih telefona. Pametni telefoni se koriste na različite načine, od običnih telefonskih razgovora, pretrage Interneta, korišćenja različitih servisa (SMS, MMS, e-mail) do korišćenja foto-aparata, kamere ili GPS uređaja. Sa razvojem mobilne tehnologije, pojavljuju se i prvi problemi sa bezbednošću, koji utiču na komunikacijski kanal, odnosno, prenos podataka od pošiljaoca do primaoca. Bezbednosne pretnje za ove uređaje postaju sve izraženije, jer još uvek postoji nedostatak odgovarajućih bezbednosnih mehanizama i alata za zaštitu. Sa pojavom operativnih sistema za mobilne telefone ovaj problem se dodatno komplikuje. Svaki operativni sistem donosi veliki broj prednosti za korisnika, ali i brojne bezbednosne propuste. Imajući u vidu sve veći pristup Internetu preko mobilnih uređaja, pojavljuju se rizici koji se odnose na bezbednu komunikaciju kao i na fazu uspostavljanja komunikacijskog kanala. Zbog povećane popularnosti, s pravom se postavljaju pitanja bezbednosti mobilnih komunikacija bilo kog učesnika u komunikaciji. Open source projekti programerima nude širok spektar razvoja sopstvenih rešenja koja su bazirana na njihovim idejama. Sloboda pristupa izvornom kodu je od jednog operativnog sistema napravila operativni sistem koji je nadmašio sve ostale sisteme i postao tržišni lider u svetu mobilnih telefona. Android operativni sistem je brzo stekao popularnost među programerima, pa čak i šire, jer se oslanja na Java programski jezik. Android se pojavljuje kao otvorena platforma za mobilne uređaje, koja omogućava modifikaciju čak i na nivou operativnog sistema. Iz tog razloga, programeri imaju mogućnost razvijanja kernel-baziranih bezbednosnih mehanizama koji nisu uobičajeni za ostale mobilne platforme. Android operativni sistem bazira se na Linux operativnom sistemu i pripada Open source asocijaciji. Za svojih sedam godina postojanja, do trenutka pisanja ovog rada, Android operativni sistem napredovao je do svoje 7.0. verzije. U ovom radu, izvršena je analiza Android bezbednosnih mehanizama, uočeni su određeni propusti koji se manifestuju u niskom nivou bezbednosnog okvira kojim je okružen sistem. Rezultati izvršene ankete ukazuju na nedovoljan nivo korisničkog znanja iz oblasti bezbednosti prilikom upotrebe mobilnih telefona na Internetu. Na osnovu detaljne analize Android operativnog sistema, kao i njegovih bezbednosnih mehanizama, došlo se do određenih rezultata koji ukazuju na potrebu podizanja nivoa bezbednosnog okvira kojim je Android okružen. Predložene su mere za unapređenje, odnosno, podizanje nivoa bezbednosti upotrebom SE Linux-a. Izvršena je komparacija i prikazane su razlike između AOSP (Android Open Source Project) Android (Security Enhanced) sistema. Na kraju rada dat je zaključak sa pravcima narednog rada.