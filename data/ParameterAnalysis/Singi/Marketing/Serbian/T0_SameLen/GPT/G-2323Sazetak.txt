Tehnološki okvir i faktorska koncentracija izvoza robe iz Srbije unapređeni su u poslednjih petnaest godina. Ipak, ove promene nisu značajno poboljšale strukturu domaćeg izvoza i, samim tim, nisu kreirale uslove za njegov snažan dugoročan rast. Naime, kvalitet srpskog izvoza robe, koji se može pratiti kroz udeo robe višeg nivoa finalizacije, i dalje znatno zaostaje za zemlјama EU, a u nešto manjoj meri i za ekonomijama centralne Evrope u tranziciji. Predmet analize u ovom radu su kvantitativne promene tehnološke strukture i faktorske koncentracije domaćeg izvoza, kroz praćenje udela industrijskih proizvoda intenzivnih ljudskim kapitalom (skill-intensive manufactures), kao i visoko i ’srednje-visoko’ tehnološki koncentriranih proizvoda u ukupnom izvozu robe od 2000 do 2014. godine. Neophodan je transfer moderne tehnologije i investicija, posebno kroz strane direktne investicije, i to konkurentnim sektorima (auto-industrija, industrija električnih uređaja i sl.), kako bi se “proširila” izvozna ponuda. Unapređenje regulatornog okvira na tržištu rada, te tržišno bazirana reorganizacija nauke i obrazovnog sistema, od suštinske je važnosti. Cilјana industrijska politika, primena sektorskih i strategija na nivou preduzeća su neophodne da bi se dao podstrek prelasku na tehnološki koncentriranije aktivnosti. Izvozno vođen rast, koji je od suštinskog značaja za Srbiju, zahteva snažno povećanje spolјne trgovine. Institucionalni okviri za rast spolјne trgovine već postoje (Sporazum o stabilizaciji i pridruživanju EU, kao i CEFTA). Za Srbiju je značajno da je projektovani rast volumena uvozne tražnje Evrozone u umerenom porastu, uprkos tome što je uvoz i dalјe ograničen stagancijom ukupne tražnje u evrozoni i negativnim uticajem depresijacije evra. Na osnovu sprovedenog istraživanja moguće je na odgovarajući način sagledati značaj eksternih faktora okruženja, kao i konkurentske strategije i njihovu vezu sa identifikovanim ključnim pokazateljima konkurentnosti preduzeća u uslovima tranzicije. Na taj način, prilagođavanjem okruženja, odnosno otklanjanjem ključnih prepreka u okruženju putem implementacije odgovarajuće konkurentske strategije, kreiraju se adekvatne pretpostavke za strateško pozicioniranje izvoznih preduzeća u tranzicionim uslovima, u funkciji povećanja njihove konkurentnosti. Srbiji je potreban novi koncept sistemske podrške konkurentnosti. Koncept sistemskog podsticanja konkurentnosti obuhvata političke i ekonomske determinante koje treba da doprinesu uspešnom privrednom razvoju. Reč je o pristupu u okviru kojeg država i ostali privredni subjekti zajedno aktivno učestvuju u kreiranju uslova neophodnih za razvoj konkurentnosti. Ovaj koncept pravi jasnu distinkciju između četiri nivoa delovanja: mikro nivoa korporacija i interkorporativnih mreža međuzavisnosti, mezo nivoa specifičnih politika i institucija, makro nivoa generičkih uslova privređivanja i meta nivoa sporo promenljivih varijabli, kao što su sociokulturne strukture, bazični ekonomski poredak i orijentacija, te kapacitet učesnika društvenog života da donose efikasne strateteške programe.