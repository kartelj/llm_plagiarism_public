U proteklim decenijama zabeležen je brzi razvoj nautičkog i, samim tim, kruzing turizma. Analizirajući geografsku distribuciju kruzing destinacija, može se zaključiti da je kruzing turizam prisutan širom sveta. Iako ima nesumnjivo pozitivne efekte na povezivanje ljudi, bolje međusobno razumevanje i jasno pozitivne finansijske efekte, razvoj kruzing turizma je doveo i do određenih negativnih posledica. Iz tog razloga, neophodno je strateško upravljanje ovim oblikom turizma, sa posebnim fokusom na menadžment u skladu sa konceptom održivog razvoja. U ovom radu će biti prikazano trenutno stanje u kruzing turizmu sa posebnim osvrtom na opštinu Kotor, njene potencijale, prednosti i nedostatke, strateški razvoj kao i konkurentnost Kotora na međunarodnom tržištu kruzing turizma. Autor posebno ističe načine na koji kruzing turizam unapređuje ponudu grada i pozitivne ekonomske efekte kruzing turizma. Sprovedeno je anketno istraživanje stavova privrede i stanovnika Kotora o ulozi i značaju kruzing turizma. Rezultati pokazuju da je kruzing turizam percipiran kao značajan vid turizma u Kotoru koji može omogućiti Crnoj Gori da postane poznata svjetska turistička destinacija. Međutim, ispitanici kruzing turizam vide kao nedovoljno razvijen i uviđaju potrebu za podsticanjem razvoja ovog turističkog sektora. Kao najznačajniji pozitivni efekti kruzing turizma identifikovani su ekonomski efekti u vidu rasta prihoda lokalne zajednice i kreiranje novih radnih mjesta. Od socijalno-kulturnih pozitivnih efekata najviše se ističe upoznavanje novih kultura i predstavljanje sopstvene tradicije i običaja. Najistaknutiji negativni efekti su degradacija prirodnih resursa. Kako bi se maksimizirali pozitivni i minimizirali negativni efekti kruzing turizma, ispitanici smatraju da najveću odgovornost ima država koja treba da pojača zakonodavne regulacione mjere. Poseban značaj ima i jačanje edukacije o značaju kruzing turizma i jačanje dijaloga između ključnih zainteresovanih strana u cilju uvažavanja potreba lokalne zajednice.