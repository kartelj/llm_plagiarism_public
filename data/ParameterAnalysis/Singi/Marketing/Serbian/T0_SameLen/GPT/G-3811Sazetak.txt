Istraživanje posledica solarnog udara za potrebe ove disertacije pokazalo je da ni najmoderniji sistemi zaštite elektroenergetskog sistema (EES) ne mogu pružiti adekvatnu zaštitu od snažne solarne oluje. Slabost Zemljine magnetosfere, solarni udar 2003. godine u Južnoafričkoj Republici (koja je geografski slična Srbiji), slabljenje EES-a Venecuele 2019. godine od strane SAD-a sa ciljem destabilizacije zemlje, kao i složena bezbednosna situacija Srbije – su faktori koji su stvorili potrebu za izradu predloga strateškog restrukturiranja srpskog EES-a u kratkom roku sa ciljem povećanja njegove otpornosti. Velike poplave u maju 2014. godine koje su na duže vreme onesposobile Termoelektranu (TE) "Kolubara" i TE "Nikola Tesla A", potvrdile su postojanje rizika za normalno funkcionisanje srpskog EES-a i od strane prirodnih katastrofa. Sveobuhvatno istraživanje kolapsa EES-a pokazalo je da koncept manjeg broja velikih proizvođača električne energije (EE) ima svoju slabost u sistemu prenosa EE do potrošača, odnosno da preopterećenje visokonaponskih transformatora može paralizovati ceo EES na period od 12 do 16 meseci (prema izveštaju Lloyda). U Južnoafričkoj Republici neki delovi EES-a su bili operativni tek posle četiri godine. Upravo ugrožavanje normalnog funkcionisanja privrede, zatim veliki socijalni nemiri, haos, anarhija mogu urušiti sistem bezbednosti države i deo su hibridnog ratovanja koji se sve više koristi. Istraživanje objavljenih radova iz Srbije pokazalo je da je srpski EES modern i da ide u pravcu prelaska sa manjeg broja TE na veći broj proizvođača iz obnovljivih izvora energije (OIE) do 2030. godine. Veoma je važno da Srbija ne dozvoli da ima očiglednu slabost uzimajući u obzir složenu bezbednosnu situaciju na Balkanu. Ova disertacija je predložila novi koncept stvaranja "stand by" energetski nezavisnih komuna (unutar postojećeg EES-a) koje će se oslanjati na snažni razvoj zanemarene industrijske energetike. Samo velike proizvodne kompanije su sposobne da nadograde svoje rezervne sisteme napajanja EE u kratkom roku, prenamene svoje termo-blokove u male termoelektrane i da lokalna distributivna mreža postane samostalna virtuelna mreža sa sopstvenim proizvođačima EE koje će biti nosioci energetski nezavisnih lokalnih samouprava. Istraživanje promena svesti menadžera u privredi Srbije, vezano za solarni udar 2017. i 2018. godine (pre i posle objave u svim medijima), ukazalo je na potrebu primene novog Modela stvaranja energetski nezavisnih preduzeća radi brze implementacije koncepta energetski nezavisnih komuna. Nosioci celog procesa su visoki menadžeri vodećih kompanija, njihova izvrsnost i pozicija moći u kombinaciji sa memetikom i kroni kapitalizmom čine mehanizam delovanja modela. Funkcionalnost modela je dokazana kroz hipotezu i četvrtu anketu sprovedenu među visokim menadžmentom u Srbiji. Ova disertacija je iznela i praktična rešenja zaštite od protonskih udara (PU) i ukazala na nedovoljnu istraženost zdravstvenih problema kao posledicu solarnih oluja u Srbiji.