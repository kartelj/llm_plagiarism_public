S obzirom na praktične i teorijske izazove fenomena motivacije, postavlja se pitanje da li je dovoljno da se organizacije samo koncentrišu na upravljanje motivacijom sa stanovišta finansijskih podsticaja i ekstrinzičkih faktora kako bi unapredile radnu efikasnost i zadovoljstvo zaposlenih na poslu. Teorija samodeterminacije, koja je osnovna premisa ove disertacije, ukazuje na postojanje različitih vrsta motivacije koje se razlikuju po stepenu samoodređenosti. U skladu sa njenim principima, različite vrste motivacije su raspoređene na kontinuumu motivacije. Na jednom kraju kontinuuma je najautonomniji, odnosno najodređeniji tip motivacije - intrinzička motivacija. Suprotno tome, na drugom kraju kontinuuma je amotivacija ili nemotivisanost. Između ova dva tipa motivacije postoje različiti oblici ekstrinzičke motivacije koji se takođe razlikuju po stepenu autonomije i samoodređenosti. U okviru ove disertacije, prikazana je primenljivost osnovnih principa Teorije samodeterminacije na uzorku zaposlenih u hotelijerstvu u Srbiji sa ciljem poboljšanja motivacionih tehnika i metoda. Autor analizira do koje mere faktori socijalnog okruženja poput radne atmosfere i vrste posla utiču na strukturu motivacije (autonomna/kontrolisana/amotivacija), a preko nje i na zadovoljstvo na poslu i mentalno blagostanje pojedinca. Istraživanje je sprovedeno na uzorku zaposlenih u hotelima sa 4 i 5 zvezdica u Beogradu. Prikupljeni podaci su obrađeni korišćenjem statističkog programa SPSS, verzija 23. Za analizu podataka koristili smo: deskriptivnu analizu (aritmetičku sredinu, standardnu devijaciju), Kronbahov Alfa-koeficijent za utvrđivanje pouzdanosti korišćenih skala na ispitivanom uzorku i statistiku zaključivanja. Da bi se ispitala povezanost kao i razlike po merenim svojstvima, korišćeni su Pirsonov koeficijent korelacije, T-test i analiza varijanse. Istraživanje sprovedeno u ovoj disertaciji potvrđuje primenljivost principa Teorije samodeterminacije na radni kontekst.