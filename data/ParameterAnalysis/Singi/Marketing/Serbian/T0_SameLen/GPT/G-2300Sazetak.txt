Usled neobičnih okolnosti sa kojima se bankarski sektor u Srbiji susreo između 2008. i 2016. godine, likvidnost više nije podrazumevana kategorija niti se njome lako upravlja. Ovaj rad analizira izazove koje upravljačke strukture domaćih poslovnih banaka moraju da prevaziđu, uključujući nestabilna tržišta i njihove reakcije na uslove likvidnosti i nelikvidnosti, kao i njihovu povezanost sa definisanim FTP sistemom. U bankarskom sektoru poput srpskog, gde ne postoje razvijeni instrumenti zaštite pozicija, postavlja se pitanje postojanja jake korelacije između FTP sistema i razvoja finansijskih instrumenata, kao i razvoja koncepta upravljanja aktivom i pasivom (ALM). Takođe, analizirani period postavlja pitanje primene uniformnog modela FTP sistema u bankama u uslovima nelikvidnosti, kakvi su bili 2008. godine, i značajne likvidnosti 2016. godine, kao i implementacije i implikacija primene "najbolje prakse" i novih principa poznatih kao Bazel III. Izvršena je komparativna analiza dve poslovne banke koje su poslovale u Srbiji tokom krize likvidnosti bankarskog sektora krajem 2008. godine. Osnovni nalazi pokazuju visoku osetljivost banaka na sistemske i specifične faktore, ograničenost likvidnih izvora finansiranja, kao i plitko domaće tržište koje je usled krize značajno povećalo cenu izvora i produbilo ročnu neusklađenost bilansa, posebno u slučaju banke B. Primer banke A pokazuje jednaku visoku osetljivost na sistemski rizik koji dolazi od nelikvidnosti bankarskog sektora, kao i da pristup kratkoročnim izvorima za prevazilaženje krize likvidnosti nije bio potpuno efikasan, s obzirom da banka B produbljuje ročnu neusklađenost četiri godine kasnije. Nalaz pokazuje da su banka A i banka B usled nelikvidnog međubankarskog tržišta, značajnog odliva depozitnih izvora, povećanja kamatnih stopa, niskog nivoa regulatornog koeficijenta likvidnosti, pristupile instrumentima kod banke A emitovanjem akcija i narušavanjem vlasničke strukture banke, dok je banka B kroz MM pozajmice sa kratkoročnim horizontom pozajmljivala sredstva po cenama "višim" od tržišnih i odlagala problem likvidnosti na sledeću godinu. Prva hipoteza da poslovne banke primenjuju savremene koncepte upravljanja rizikom likvidnosti odbačena je nakon empirijske analize bankarskog sektora. Druga hipoteza je odbačena s obzirom da je utvrđeno da FTP sistem jeste osetljiv na uslove likvidnosti i nelikvidnosti bankarskog sektora. Treća hipoteza je prihvaćena i njome se kroz empirijsku analizu dokazuje povezanost i postojanje ALM funkcije u poslovnim bankama te i da su njene odgovornosti u direktnoj korelaciji sa FTP sistemom.