Lanac vrednosti određuje aktivnosti, funkcije i procese koje privredni subjekti sprovode na turističkoj destinaciji Kopaonik. Svi subjekti, aktivnosti i resursi koji su na njoj su korišćeni za potrebe analize i ocenjivanja. Lako se dolazi do superiorne vrednosti razumevanjem lanca vrednosti, što je od velikog značaja za posetioce destinacije koji dolaze prvi put ili ponavljaju posetu. Razni uslovi koje nameće konkurentno okruženje moraju se ispuniti, a primedbe otkloniti, kako bi se zadovoljili sve zahtevniji i probirljiviji gosti. Svi privredni činioci na turističkoj destinaciji Kopaonik su u funkciji stvaranja što većeg nivoa usluge, iako ne postoji jedinstveno telo koje bi njome rukovodilo i bavilo se strategijom razvoja, obezbeđivanjem konkurentske pozicije i što boljom pozicioniranošću na tržištu Srbije i inostranstva. Konkurentska prednost destinacije se ogleda u što nižim troškovima i jedinstvenom proizvodu, a nalazi se u svim pomoćnim i primarnim aktivnostima lanca vrednosti. Detaljnom analizom lanca vrednosti turističke destinacije Kopaonik, dat je prikaz svih mana, slabosti i prednosti, koje treba iskoristiti za stvaranje superiorne vrednosti, da bi se konkurentski što bolje postavila u odnosu na druge destinacije u okruženju.