Već nekoliko decenija struktura finansijskog sistema doživljava značajne promene. Ove promene se manifestuju kroz promenjen značaj različitih vrsta finansijskih institucija, integraciju različitih grupa finansijskih aktivnosti na nivou složenih finansijskih institucija, kao i povećanje veličine i obima njihovog delovanja. U okviru restrukturiranja finansijskog sektora, dolazi do intenzivne primene spajanja i preuzimanja banaka, kao i drugih finansijskih institucija. Porast spajanja i preuzimanja bankarskih institucija u razvijenim zemljama Evropske unije ocenjen je kao integralni deo globalnih procesa rekompozicije i konsolidacije banaka, ali i kao rezultat stvaranja jedinstvenog finansijskog tržišta koje je podstaknuto uvođenjem evra kao jedinstvene valute. Povećanje konkurencije u realnom i finansijskom sektoru je osnova za jačanje spajanja i preuzimanja banaka u cilju povećanja efikasnosti i profitabilnosti poslovanja u kontekstu globalizacije. Dok su spajanja i preuzimanja banaka u razvijenim zemljama Evropske unije značili transfer vlasničkih prava između akcionarskih grupa privatnih vlasnika, u tranzicionim zemljama je došlo do preuzimanja ranije državnih banaka pretežno od strane banaka iz razvijenih zemalja Evropske unije. Ekonomski aspekt ove tranzicije na bankarskom sektoru sastojao se u povećanju efikasnosti i profitabilnosti banaka, uvođenje moderne finansijske tehnologije i savremenih metoda upravljanja rizicima. Da bi spajanja i preuzimanja banaka bili uspešno realizovani, neophodno je adekvatno planiranje i evaluacija spajanja i preuzimanja, kao i primena odgovarajuće strategije postakvizicione integracije.