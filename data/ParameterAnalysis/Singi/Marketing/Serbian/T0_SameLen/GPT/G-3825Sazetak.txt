Turizam vezan za vino je jedan od oblika tematskog turizma koji beleži značajan rast na svetskom nivou. Kao takav, treba da ima važnu ulogu u turističkoj ponudi Srbije, posebno s obzirom na to da Srbija nema turističke atrakcije za razvoj masovnog turizma, što se odnosi i na vinske regione. U ovom radu je prikazan značaj turizma vezanog za vino na globalnom turističkom tržištu, kao i njegova uloga u turističkoj ponudi Srbije i, posebno, na primeru Vršačkog regiona. Cilj ovog rada je da kroz istraživanje, analizu i poređenje odredi mogućnosti i perspektive razvoja turizma vezanog za vino u Srbiji. U analizi i istraživanju turizma vezanog za vino korišćen je pristup uporedne analize značaja pojedinih segmenata ponude turizma vezanog za vino i marketinških aktivnosti za posetioce i turiste koji posećuju vinarije sa jedne i vlasnike i menadžere vinarija sa druge strane. Metodologija u ovom pristupu podrazumeva prvo, identifikovanje karakteristika turizma vezanog za vino, utvrđivanje njegovih specifičnosti, definisanje osnovnih karakteristika i analizu ponude turizma vezanog za vino u Srbiji, analizu značaja marketinga u razvoju turizma vezanog za vino u Srbiji, sa posebnim osvrtom na primer Vršačkog vinskog regiona, uporednu analizu stavova posetilaca/turista i vlasnika i menadžera vinarija prema značaju pojedinih segmenata ponude i marketinških aktivnosti i, na kraju, utvrđivanje prednosti i nedostataka turizma vezanog za vino u Srbiji sa posebnim osvrtom na Vršački vinski region. Analizom rezultata istraživanja ispunjeni su postavljeni ciljevi istraživanja, odnosno utvrđeno je: šta je turizam vezan za vino, kakva je njegova uloga u tematskom turizmu i razvoju turizma pojedinih destinacija, kakva je uloga marketinga i pojedinih segmenata ponude vinarija za razvoj i kvalitetno pozicioniranje ponude turizma vezanog za vino na ciljnim tržištima, efikasnost pojedinih instrumenta marketinga za razvoj i pozicioniranje ponude turizma vezanog za vino, koji su najefikasniji kanali komunikacije za prenos poruka od strane nosilaca ponude turizma vezanog za vino ka ciljnim tržištima i koji su najvažniji stejkholderi u procesu razvoja turizma vezanog za vino u Srbiji. Jedan od zaključaka istraživanja je da turizam vezan za vino, iako se nalazi u početnoj fazi razvoja, ima značajne potencijale za unapređenje ukupne turističke ponude Srbije, kao i da mogućnosti marketinga nisu u dovoljnoj meri iskorišćene od strane vlasnika i menadžera vinarija , što može, sa jedne strane predstavljati opasnost po opstanak i razvoj ovog oblika turizma, dok sa druge strane predstavlja priliku da se kroz proces edukacije i naposletku njegove adekvatne primene dostigne željena tržišna pozicija.