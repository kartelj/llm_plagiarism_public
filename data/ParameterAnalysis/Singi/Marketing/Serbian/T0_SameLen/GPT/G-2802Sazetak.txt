Doktorski rad se fokusira na analizu uloge održivosti u modernim metodama upravljanja turizmom na alpskim i dinarskim planinskim destinacijama. U početnoj fazi istraživanja izvršeno je upoređivanje primene principa održivosti u upravljanju destinacijama od strane destinacijskih menadžment organizacija (DMO) u Alpima i Dinaridima. Kroz anketu su sakupljeni kvantitativni podaci, kojima su analizirane razlike između dva regiona u sferi implementacije principa održivosti u planiranju destinacije, liderskih/upravljačkih stilova kojima se upravlja destinacijom, prioriteta razvoja destinacije, kao i značaja koji se daje različitim vrstama stejkholdera. Nakon toga su upoređene dve najrazvijenije planinske destinacije u R. Srbiji, Kopaonika i Zlatibora, koristeći integrisani okvir indikatora održivog turizma. Na ovaj način su identifikovani nedostaci i dati predlozi za poboljšanje obe analizirane destinacije. Na kraju su metodom intervjua istraženi načini i dostupna sredstva za implementaciju održivog turizma u nemačkim Alpima, kao primeru alpskog regiona čija iskustva mogu biti primenjena u razvoju održivog planinskog turizma u regionu Dinarida. Sa sagovornicima je diskutovano o sledećim oblastima: snage, slabosti, šanse i pretnje na destinaciji; održivost kao i projekti, inicijative i planovi vezani za održivost; najvažniji stejkholderi održivog turizma; prirodni resursi i njihova zaštita; indikatori održivog razvoja; i prekogranična saradnja, dok se tema ekoturizma spontano pojavila kao bitna tema u toku intervjua.