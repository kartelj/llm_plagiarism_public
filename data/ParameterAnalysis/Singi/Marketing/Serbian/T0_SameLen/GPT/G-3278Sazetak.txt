Analizirajući kruzing turizam, primećuje se da kruzing kompanije sve više naglašavaju kvalitet kruzing iskustva, jer kvalitet kruzing iskustva ima veliki uticaj na ukupno zadovoljstvo turista i njihovo buduće ponašanje. S obzirom na značaj kvaliteta kruzing iskustva, u ovom radu će se analizirati njegova priroda, tj. njegove determinante i njegove posledice. Istraživački problem se odnosi na razumijevanje prirode kvaliteta kruzing iskustva, tačnije, na pronalaženje metodoloških postupaka merenja kojima bi se analizirale njegove determinante i njegove posledice. U ovom naučnom istraživanju autor je izabrao holistički pristup prilikom analize pretpostavke da se model Uslužnog pozorišta (performans kruzera) i kvalitet usluge (dimenzije kvaliteta) mogu koristiti kao komponente za uspešno kreiranje kvalitetnog kruzing iskustva. Istraživanje se temeljilo na sledećim istraživačkim filozofijama: postmodernizam, postpozitivizam i interpretivizam, uz korišćenje odgovarajućih kvantitativnih i kvalitativnih tehnika prikupljanja podataka. U skladu sa istraživačkim filozofijama, istraživački pristup u ovom radu je zasnovan na kombinaciji indukcije i dedukcije. Strukturalno modeliranje je korišćeno za testiranje konceptualnog modela i rezultati su potvrdili da zaposleni, gosti, uslužna sredina i kvalitet usluge su determinante kruzing iskustva i doživljenih emocija, ali samo doživljene emocije imaju pozitivan uticaj na ukupno zadovoljstvo i buduće ponašanje. Priroda kvaliteta kruzing iskustva je tema koja do sada nije dobila dovoljno pažnje u naučnim krugovima. Na osnovu toga se može pretpostaviti da je ovo istraživanje doprinelo ontologiji kvaliteta kruzing iskustva i razvoju teorije kvaliteta kruzing iskustva. Budući da je istraživanje sprovedeno na kruzeru u saradnji sa gostima sa kruzera, može se pretpostaviti da su svi aspekti za dalju praktičnu primenu u velikoj meri uzeti u obzir. Na osnovu toga možemo, sa velikom sigurnošću, tvrditi da su rezultati istraživanja od velikog menadžerskog značaja jer se dobijeni podaci, rezultati istraživanja, uvidi i preporuke mogu primeniti i u praksi.