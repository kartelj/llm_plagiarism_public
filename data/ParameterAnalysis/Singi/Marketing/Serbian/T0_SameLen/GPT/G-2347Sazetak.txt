Ovaj rad se koncentriše na uticaj upotrebe vode u poljoprivredi u Libiji, kao i na ekološke indikatore, kao posledicu ove upotrebe. Libija je pretežno suva i bezvodna zemlja, saharinska pustinja pokriva 95% libijske teritorije, a većina obradive zemlje i pašnjaka se nalazi u severnom delu, u uskom, mediteranskom priobalnom pojasu. Vodni resursi se smatraju oskudnim, što je zaključeno na osnovu nedostatka površinskih voda, kao i manjka drugih izvora, poput desalinizacije i tretmana otpadnih voda. Libija u velikoj meri zavisi od podzemnih voda, kojih ima oko 95% – naime, cela zemlja pluta na ogromnim rezervama neobnovljivih podzemnih voda, a najveći svetski sistem izdana, Nubian Sandstone (Nubijski peščar), nalazi se ispod južnog dela libijske pustinje. Poljoprivredni sektor učestvuje sa oko 9% u BDP-u, ali on potroši 85% ukupnog snabdevanja vodom i 12% električne energije. Ovi pokazatelji govore o lošem i neodrživom upravljanju u sektoru poljoprivrede. Izabrana su tri ekološka pokazatelja, da bi se saznali uticaji na životnu sredinu, usled korišćenja vode u poljoprivredi, a ti pokazatelji su sledeći: 1. potrošnja vode (odvod), kao indikator; 2. korišćenje zemljišta (dreniranje), kao indikator; 3. zagađenje vode, kao indikator. Prema ovim pokazateljima, indeks održivosti životne sredine nije dobar, jer je indeks potrošnje vode u poljoprivredi najopasniji za životnu sredinu, pogotovo u severnim, gusto naseljenim regijama. Korišćenje vode u poljoprivredi dovodi do ozbiljnih problema životne sredine, a najvažniji su: prodor morske vode u podzemne zalihe, zagađenje vode i salinizacija zemljišta. Takođe, uticaj na životnu sredinu, usled preterane upotrebe podzemnih voda u južnom regionu, takav je da je pad nivoa podzemnih voda u gornjim slojevima doveo do isušenja nekih pustinjskih jezera. Da bi se smanjio obim štete prouzrokovane upotrebom vode u poljoprivredi, predložen je održiv metod rešenja problema potrošnje vode. Prihvaćena je morska voda, kao obnovljiv i održiv izvor vode. Ideja je bila mogućnost eksploatacije morske vode u poljoprivredi, duž priobalnih pustinja u Libiji, korišćenjem nekih slano-tolerantnih biljaka (halofita), koje se koriste za ishranu životinja. Ova teza će predstaviti studiju o tome kako da se koristi morska voda, kao obnovljiv resurs za vodu i poljoprivredu u Libiji, i kako će to doprineti održivom razvoju u ovoj prostranoj zemlji. Najznačajniji razlozi koji nas primoravaju da iskoristimo morsku vodu jesu: 1. Male zalihe podzemnih voda u priobalnim područjima i njihovo preklapanje sa morskom vodom u nekoliko oblasti. Nasuprot tome, Libija ima najdužu obalu na Mediteranu, od preko 1.900 kilometara. 2. Oscilacije u količini padavina, što se negativno odrazilo na prirodne pašnjake. 3. Više od 90% stanovništva zemlje živi u priobalnom pojasu, što je prouzrokovalo veliki odliv podzemnih voda, koje su u tom regionu ionako oskudne. Iz tih razloga vlada je radila na projektu Velika Veštačka Reka (VVR) – Great Man-Made River (GMR), koja doprema vodu od južnih do severnih oblasti, da bi se umanjio taj problem. 4. Očuvanje zaliha podzemnih i površinskih voda, jer to nisu obnovljivi izvori vode. Proizvodnja struje: predložen je održivi pristup, da bi se iskoristile prednosti Velike Veštačke Reke, za proizvodnju električne energije, iz kretanja vode duž cevovoda, korišćenjem turbina odgovarajućih veličina. Poznato je da je dužina VVR cevovoda oko 4.000 km, sa promerom od 4 m. Cevovod takvog opsega sa velikim protokom vode omogućiće da jedna turbina proizvodi stotine kilovata čiste energije. Najznačajniji razlozi koji nas motivišu da iskoristimo prednosti VVR za proizvodnju električne energije: 1. Potrebe za održivim izvorom energije bez uticaja na životnu sredinu. 2. Moćan sistem, koji koristi energiju protoka vode da obezbedi stalan, kontrolisan i nezavisan od vremenskih uslova, izvor struje, za razliku od drugih vrsta obnovljivih izvora energije, koje zavise od vremenskih prilika. Poljoprivreda: Predložen je održivi pristup, da bi se iskoristile prednosti VVR za proizvodnju hrane. Konverzija VVR, od snabdevanja svežom, pijaćom vodom primorskih gradova, do ogromnog poljoprivrednog projekta, nakon postavljanja mnogobrojnih postrojenja za desalinizaciju morske vode (na solarni pogon), da bi se obezbedile potrebe gradova za svežom vodom. Tako bi postalo moguće pretvoriti hiljade hektara pustinje oko cevovoda u ogroman poljoprivredni projekat navodnjavanja iz VVR. Prelazak sa zavisnosti od fosilnih goriva na obnovljive izvore energije, za proizvodnju struje, veoma je važan, zato što razvoj poljoprivrede znači više korišćenja podzemnih voda, više korišćenja goriva, što vodi u još veće zagađenje životne sredine. Sunčeva energija je obećavajući obnovljivi izvor energije u Libiji, ali ova opcija traži i druge održive, čiste i ekološke izvore energije, tako da različitost obnovljivih izvora energije promoviše ekonomsku i ekološku bezbednost. Ova teza se fokusira na sledeće tehnike za proizvodnju električne energije iz: 1. protoka vode duž cevovoda VVR; 2. kretanja vozila na putevima, koji se nazivaju „pametni putevi“. Ove tehnike se smatraju mudrom politikom, koja povećava raznolikost održivih izvora energije. Ovaj korak je u adekvatnom pravcu korišćenja raspoloživih novih tehnologija, u cilju dobijanja čiste energije iz obnovljivih i održivih izvora.