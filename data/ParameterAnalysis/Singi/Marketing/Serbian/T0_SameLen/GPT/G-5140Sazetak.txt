Turističko tržište postaje sve konkurentnije. Destinacije sa superiornom ponudom i većom vrednošću postaju mesta koja turisti preferiraju. Sve radnje koje se preduzimaju radi pružanja usluga turistima u banjama čine lanac vrednosti banjske destinacije. Akteri ovih aktivnosti su karike u lancu vrednosti koje pružaju turistima kompletnu banjsku ponudu kroz lančanu reakciju i aktivnosti. Privredni subjekti sa strane turističke ponude teže superiornijim aktivnostima radi kvalitetnijeg parcijalnog proizvoda. Kroz zajednički nastup svih privrednih subjekata na banjskoj destinaciji, turistima se nudi integralni banjski proizvod sastavljen od brojnih parcijalnih proizvoda. Analizirajući banjske destinacije u poznatim evropskim zemljama i upoređujući ih sa banjskim destinacijama u Srbiji, prikazano je mesto, uloga i značaj srpskih banja. Uporednom analizom identifikovane su ključne prednosti i nedostaci u lancu vrednosti srpskih banja. Konkurentska prednost srpskih banja je izuzetan prirodni potencijal koji one imaju, a koji bi se mogao bolje turistički iskoristiti kroz sistemski pristup.