ilj ove disertacije je da se ukaže na mogućnost primene modela ARIMA za predviđanje cena sirove nafte, zatim na mogućnost upravljanja tržišnim rizikom VaR metodom u naftnim kompanijama, kao i njihovu implementaciju u kompleksan sistem rukovođenja kompanijama u sektoru za proizvodnju, preradu i distribuciju sirove nafte. Zadatak menadžmenta svake kompanije, pa i naftne, je maksimiziranje profitabilnosti, ostvarivanje njene programirane stope ili kontinualno ostvarivanje dobiti bez obzira na vreme i uslove poslovanja. Uz održavanje tržišnog rizika u prihvatljivim granicama, krucijalni je zadatak, koji uslovljava menadžment kompanija da, optimizacijom izvora sredstava, uzimajući u obzir iznose, rokove i cene, na vreme preduzmu korektivne mere i minimiziraju pomenute rizike. Dobijeni rezultati idu u prilog tvrdnji da je za održavanje tržišnog rizika naftnih kompanija na prihvatljivom nivou, u prihvatljivim granicama, neophodno korišćenje odgovarajućih modela za predviđanje kretanja cena nafte i upravljanja rizicima kod poslovanja sirovom naftom, što je, u vreme nestabilnog poslovanja, dobra osnova za donošenje budućih odluka privrednih subjekata. Dalji pravci istraživanja uključiće implementaciju drugih postojećih, ali i novih modela, metoda, kao i njihovu kombinaciju, testiranje ekstremnih događaja za predikciju cena sirove nafte i upravljanje tržišnim rizicima u poslovanju kompanija u sektoru za proizvodnju, preradu i distribuciju sirove nafte. Radi obezbeđenja kontinuiteta u snabdevanju i održavanja obaveznih rezervi sirove nafte na zahtevanom nivou, buduća istraživanja uključiće rizik zemlje i energetsku bezbednost, kao preduslov za funkcionisanje privrede i svih njenih subjekata, kao i potencijalnih korisnika ovog ograničenog resursa. 