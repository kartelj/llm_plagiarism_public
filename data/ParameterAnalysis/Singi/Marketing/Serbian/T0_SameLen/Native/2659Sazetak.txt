Konkurentnost turizma i turističke destinacije, postalo je veoma značajno kao pitanje i  predmet  istraživanja  kako  u  istraživačkim  i  naučnim  krugovima  tako  i  za  turističke  destinacije. Savremeni tržišni uslovi opredeljuju razvoj turističke destinacije u smeru u kom  moraju  ponuditi  kvalitetnije  doživljaje  i  iskustva,  koji  će  ih  u  osnovi  učiniti  različitim  u  odnosu na konkurenciju, čime se stvaraju uslovi da destinacije postanu atraktivnije i obezbede  postizanje  bolje  konkurentske  pozicije  na  tržištu.  Uloga  menadžmenta  turističke  destinacije  jeste  da  iskoristi  sve  postojeće  destinacijske  resurse,  efikasno,  efektivno  i  u  skladu  sa  principima envajronmentalizma uz definisanje jasnih i efikasnih strategija razvoja turističkog  proizvoda i stvaranja dodatne vrednosti iskustvu i doživljaju koji turista stiče u destinaciji. U  cilju postizanja bolje konkurentske pozicije za turističke destinacije je od suštinskog značaja  merenje  konkurentnosti  gde  se  upotrebljavaju  mnoge  ocenjivačke  tehnike,  bilo  da  mere  konkurentnost retroaktivno, u sadašnjosti ili u budućnosti. Merenje konkurentnosti, kao takav  proces,  u  savremenom  turizmu  postaje  osnova  unapređenja  i  razvoja  turističkog  proizvoda.  Merenjem  se  dobijaju  određeni  rezultati  na  osnovu  kojih  se  definiše  pozicija  turističke  destinacije  u  odnosu  na  definisani  konkurentski  set.  Definišu  se  osnove  za  usmeravanje  razvoja i prevazilaženje nedostataka trenutne konkurentske pozicije. U tu svrhu, kao početni  korak  u  definisanju  konkurentnosti  turističke  destinacije,  ocena  indikatora  konkurentnosti  uspostavlja okvir i daje smernice razvoja turizma.    Istraživanje  kojim  se  bavi  ova  disertacija  ukazuje  da  kontinuirano  merenje  konkurentnosti  postaje  nezaobilazni  deo  procesa  upravljanja  turističkom  destinacijom  u  savremenom  turizmu.  Ova  disertacija  je  posvećena  konkurentnosti  turističke  destinacije  i  indikatorima  za  merenje  konkurentnosti,  s  posebnim  osvrtom  na  konkurentnost  Srbije  kao  turističke destinacije. U radu je uspostavljena osnova za definisanje modela koji bi poslužio  kontinuiranom merenju konkurentnosti turizma Srbije u budućnosti. Shodno tome, predložen  prilagođeni model konkurentnosti na osnovu koga je izvršeno merenje konkurentnosti Srbije  kao  turističke  destinacije.  Zaključci  o  konkurentnosti  ukazuju  na  faktore  i  indikatore  konkurentnosti  kojima  Srbija  u  budućnosti  treba  da  posveti  pažnju  u  razvoju.  Rezultati  ukazuju na prednosti i nedostatke konkurentske pozicije Srbije kao turističke destinacije. 