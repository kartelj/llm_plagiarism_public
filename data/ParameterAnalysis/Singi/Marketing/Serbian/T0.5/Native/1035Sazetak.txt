Cilj disertacije je da utvrdi prirodu i intenzitet dejstva različitih bilansnih i vanbilansnih determinanti na izloženost prinosa na akcije banaka promenama u visini tržišne kamatne stope i time pruži doprinos procesu identifikacije, praćenja i upravljanja kamatnim rizikom. Kao primer razvijenog finansijskog tržišta razmatrano je tržište SAD, dok je kao primer finansijskog tržišta u razvoju razmatrano tržište Republike Srbije. Komparativna analiza uticaja analiziranih faktora je sprovedena na bazi rezultata primene Stoneovog regresionog modela i ekonometrijskog panel modela. Dobijeni rezultati idu u prilog tvrdnji da faktori kao što su veličina banaka i udeo depozita u ukupnoj pasivi ostvaruju statistički značajno, ali suprotno dejstvo na banke sa razvijenog tržišta u odnosu na banke koje posluju na tržištima u razvoju. Tako rast bilansne sume banaka iz SAD utiče na povećanje njihove izloženosti kamatnom riziku, dok je u Republici Srbiji uticaj suprotan. Takođe postoje statistički značajni faktori čije je dejstvo univerzalno. Tako rast prinosa na prosečni kapital (ROAE) i smanjenje neto kamatnog prihoda vrše uticaj na smanjenje izloženosti prinosa na akcije banaka promenama u visini tržišne kamatne stope, bez obzira na stepen razvijenosti tržišta na kom banke posluju.