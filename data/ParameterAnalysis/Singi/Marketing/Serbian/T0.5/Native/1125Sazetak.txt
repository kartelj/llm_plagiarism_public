Struktura  finansijskog  sistema  prolazi  već  nekoliko  decenija  kroz  značajne  promene.  Te  promene  se  ogledaju  u  izmenjenom  značaju  pojedinih  tipova  finansijskih  institucija,  integrisanju  raznih  grupa  finansijskih  aktivnosti  na  nivou  kompleksnih  finansijskih  institucija, kao  i rasta veličine  i opsega  njihovog delovanja. U  kontekstu  restrukturiranja  finansijskog  sektora  dolazi  do  snažne  primene  merdžera  i  akvizije  banaka  kao  i  drugih  finansijskih  institucija.  Zamah  merdžera  i  akvizija  bankarskih institucija u razvijenim zemljama Evropske unije ocenjen je kao sastavni deo  globalnih  procesa  prekompozicije  i  ukrupnjavanja  banaka,  ali  takođe  kao  rezultat  stvaranja  jedinstvenog  finansijskog  tržišta  koje  je  podstaknuto  uvođenjem  evra  kao  jedinstvene  valute.  Povećavanje  konkurentnosti  na  realnom  i  finansijskom  sektoru  je  osnova  za  jačanje  merdžera  i  akvizicija  banaka  u  cilju  povećavanja  efikasnosti  i  profitabilnosti poslovanja u kontekstu globalizacije.   Dok su merdžeri i akvizije banaka u razvijenim zemljama Evropske unije značili transfer  vlasničkih  prava  između  akcionarskih  grupa  privatnih  vlasnika,  dotle  je  u  tranzicionim  zemljama  došlo  do  akvizicija  ranije  državnih  banaka  pretežno  od  strane  banaka  iz  razvijenih  zemalja  Evropske  unije.  Ekonomski  aspekt  ove  tranzicije  na  bankarskom  sektoru sastojao se u povećanju efikasnosti i profitabilnosti banaka, uvođenje savremene  finansijske tehnologije i savremenih metoda upravljanja rizicima.   Da  bi  merdžeri  i  akvizicije  banaka  bili  uspešno  realizovani,  neophodno  je  adekvatno  projektovanje  i  evaluacija  merdžera  i  akvizicija,  kao  i  primena  adekvatne  strategije  postakvizicione integracije. 