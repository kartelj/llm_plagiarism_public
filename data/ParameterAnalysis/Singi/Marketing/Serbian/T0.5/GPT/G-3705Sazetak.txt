'Globalna kriza je direktno uticala na sve zemlje u tranziciji, uključujući i našu, sa posledicama poput smanjenja investicija, odlaska stranih investitora i povećanja dugova. U Bosni i Hercegovini, bankarski sektor je, uprkos rastu loših kredita, uspeo da izbegne veće posledice ekonomske krize, delom zahvaljujući konzervativnoj politici koju sprovodi i nedostatku potrebe za preuzimanjem rizika jer trenutni način poslovanja donosi profit. Izvršena je i analiza poslovanja berzi u Bosni i Hercegovini tokom određenog perioda i faza koje su započele od osnivanja, preko razvoja, do pada prometa koji nije posledica samo ekonomske krize već i kombinacija unutrašnjih faktora. Bankarski sektor predstavlja najvažniji deo ukupnog finansijskog sistema koji je većim delom privatizovan sa dominacijom stranog privatnog kapitala, gde su depoziti osnovni izvori poslovanja a krediti osnovni proizvod. U dosadašnjoj praksi, kredit je korišćen kao najčešći oblik plasiranja sredstava i imao je dominantnu ulogu u ukupnom bankarskom poslovanju jer se kreditni rizik javljao kao problem u novčanim tokovima i predstavljao je problem u likvidnosti banke što je i delom bila tema disertacije. Definisanjem jasne kreditne politike sa ciljem da se do prihvatljivog rizika maksimizira dobit, menadžment banke treba da održava kvalitetan kreditni portfolio. U disertaciji smo se bavili istraživanjem faktora dinamike nenaplativih kredita u Republici Srpskoj koje je bazirano na podacima koji se nalaze u izvještajima Agencije za bankarstvo Republike Srpske i odnose se na period 2009. – 2016. godine. Ciljevi ovih istraživanja bili su: testiranje ekonometrijske teorije, obezbeđivanje empirijski zasnovanih rezultata i predviđanje budućih vrednosti. Uzimajući u obzir nivo razvijenosti, način kao i uslove ukupnog poslovanja u Bosni i Hercegovini (nerazvijeno tržište kapitala, zakonska regulativa koja nije primenljiva za naplatu kolaterala, kreditno poslovanje koje dominira u poslovanju ukupnog bankarskog sistema) u sprovođenju kontrole poslovanja bankarskog sistema fokus je stavljen na kontrolu tri glavna rizika u bankarskom poslovanju a to su kreditni, devizni i rizik likvidnosti. Zbog nedostatka tržišta za najveći broj stavki aktive, sofisticirane tržišne procene još uvek nisu primenljive. Interesovanje stranih investitora za bankarsko tržište u zemljama regiona pojavilo se početkom 2000. – tih godina. Faktori koji su privukli strane investitore na tržište bankarskog sektora regiona bili su: razvijena finansijska i kreditna tržišta, nivo bruto domaćeg proizvoda, niska stopa inflacije, ekonomski rast i ostvarivanje prinosa. Ključnu ulogu u dolasku stranih investitora odigralo je ostvarenje prinosa, pa su tako i donosili odluke o dolasku na ova tržišta i ostvarili dominaciju i veću konkurentnost. Najveće interesovanje za ova tržišta pokazale su njemačke, austrijske, italijanske i francuske banke. Dolaskom stranih banaka u bankarski sektor regiona došlo je i do očekivanih koristi kao što su uvođenje novih tehnologija i inovacija, poboljšanje konkurentnosti i infrastrukture, kao i dolazak stranih investitora. Banke sa većinskim stranim kapitalom bolje su poslovale od domaćih banaka jer su pružale kvalitetniji nivo usluge.'