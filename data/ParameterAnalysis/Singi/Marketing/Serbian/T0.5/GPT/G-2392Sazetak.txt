Doktorska disertacija se bavi definicijom i interpretacijom etike i integrisanih marketinških komunikacija kroz primenu etičkih principa u različitim marketinškim sferama, počev od oglašavanja, marketinškog istraživanja, uticaja na formiranje marketinškog i promotivnog miksa i komunikaciju sa ciljanom publikom, posebno sa decom i mladima. Rad istražuje mogući uticaj brendiranog proizvoda na konačnu kupovinu kroz komunikacijske metode i tehnike, praćenje i selekciju medija od strane dece, stavove najmlađih potrošača prema reklamama, kao i ispitivanje konzumerističkih i materijalističkih stavova kod dece, posebno onih izazvanih uticajem reklama. Izrada jedinstvene komunikacijske strategije za kompanije koje posluju na tržištu dečjih proizvoda i usluga pravi veliku razliku u odnosu na opštu strategiju komunikacije. Primena modela integrisanih marketinških komunikacija na najmlađe podrazumeva poštovanje etičkih principa i kodeksa u fokusiranju marketinških akcija namenjenih deci. Glavna hipoteza rada je da integrisane marketinške komunikacije napuštaju masovno komuniciranje i prelaze na ciljani pristup kontaktiranju postojećih i potencijalnih potrošača na etički način. Pomoću pomoćnih hipoteza istražen je uticaj reklama na najmlađe; merenje efekata brendiranih proizvoda i usluga na konačnu kupovinu kod dece; pojava konflikta između roditelja i deteta kao posledica češćeg izlaganja oglasnoj poruci najmlađih; poređenje sveta u oglasnoj poruci i onog u stvarnom životu, kao i mogući porast materijalističkih vrednosti kod dece zbog stimulacije oglasnim porukama. Istraživanje je pokazalo da mlađi učenici (niži razredi osnovne škole) imaju pozitivniji stav prema oglašavanju i više preferiraju kupovinu brendiranih proizvoda u odnosu na stariju decu. Utvrđeno je da češće izlaganje oglasnim porukama dovodi do povećanja zahteva za kupovinom kod najmlađih i do većeg broja konflikata između roditelja i deteta. Deca uglavnom ne veruju da svet prikazan u reklamama odgovara stvarnom svetu. Potvrđen je porast materijalističkih vrednosti kod dece kao rezultat interakcija koje reklame podstiču.