Motivacija za izradu ovog rada proizlazi iz uočene nedovoljne ili neodgovarajuće primene psihologije i razumijevanja potrošača u praksi marketing menadžmenta. Fokus ovog rada je razvoj novog proizvoda, oblast koja zahtijeva sveobuhvatno znanje marketing menadžmenta, kao i analize zbog finansijske rizikosti. Rad se bavi analizom primene psihologije u razvoju novih proizvoda, prikazano na primjerima proizvoda instant kafe, Grand Instant i Doncafe Instant, na tržištu Srbije u periodu od 2007. do 2015. godine. Empirijski rad se bazira na primarnim i sekundarnim podacima. Primarni podaci su prikupljeni kvantitativnom metodologijom, na uzorku od 800 ispitanika od 18-30 godina, za analizu stavova i zadovoljstva potrošača, kao i kvalitativnom metodologijom (uz primenu kvantifikacije određenih pitanja) koja uključuje intervjue sa rukovodiocima dva preduzeća (Grand kafa i Doncafe), za razumijevanje procesa i stavova u preduzećima. Analiza je sprovedena opisnim statističkim metodama. Sekundarni podaci o uspešnosti brenda (tržišno učešće, vrednosno učešće, poznatost brenda, lojalnost brendu , snaga i imidž brenda i pozicioniranost u svesti potrošača) su podaci longitudinalnih studija tri regionalno poznatih agencija za istraživanje tržišta. Prikazano je koliko se psihologija, uz potrebno znanje, razumijevanje i poštovanje koristila pri razvoju novih proizvoda. Glavna hipoteza, da nedovoljno obraćanje pažnje na potrošače i psihološke procese pri razvoju novog proizvoda, utiče na uspeh istog, kao i na zadovoljstvo potrošača, je potvrđena. Potrošač je tretiran kao skup ljudi za koji se očekuje da reaguje na proizvod, kao što trend iz okolnih zemalja nalaže. Iako je u teoriji proces razvoja novog proizvoda složen proces koji zahtijeva poznavanje i primenu postulata sveobuhvatnog marketing menadžmenta, u praksi je proces često pojednostavljen. Prva pretpostavka, da se rukovodioci marketinga pri razvoju novog proizvoda oslanjaju na psihologiju i da su svjesni njene bitnosti, ali da se ona površno koristi je potvrđena ali razlog tome je ne samo vremenski ograničena konkurentska borba već i drugi faktori. Druga pretpostavka, da su potrošači osetili da nisu dovoljno uključeni u proces i svojim nezadovoljstvom i nekorišćenjem proizvoda pokazali, je takođe potvrđena. Potrošači, kako je pokazala ova studija, nisu bili zadovoljni načinom na koji su im se preduzeća Grand kafa i Doncafe obraćala pri razvoju novih proizvoda. Počevši proces razvoja novog proizvoda od potreba potrošača i zadovoljenih očekivanja istih, tj. ljudi, kako nalaže koncept marketinga, naglašava nesumnjiv značaj i doprinos psihologije u marketingu. Zaključak rada je da, u praksi, u preduzećima u Srbiji pored nedovoljne primene psihologije pri razvoju novih proizvoda, postoje odstupanja i u samom procesu, u vidu nedostatka prihvatanja koncepta marketinga, izrade određenih formalnih dokumenata, te primene strateškog planiranja i istraživanja potrošača. Stoga je predložen modifikovan model razvoja novih proizvoda, koji insistira na prevazilaženju četiri evidentirana nedostatka, tako što su faze razvoja proizvoda određene dokumentima koje treba izraditi, a koji zahtijevaju istraživanje potrošača i strateško planiranje, obezbeđujući poštovanje savremenog koncepta marketinga.