'U ekonomiji mnogih zemalja, turizam i ugostiteljstvo igraju sve značajniju ulogu, dok ulaganja u infrastrukturu znatno doprinose ukupnom razvoju. Infrastruktura i širok spektar turističkih proizvoda i usluga ključni su za usporavanje i zaustavljanje procesa devastacije i propadanja ruralnih područja. Interaktivnost i personalizacija su osnovni elementi digitalnih promena, koje su u kontekstu globalizacije i hipermobilnosti na tržištu rada, neprekidni proces. U takvom okruženju, turistička i ugostiteljska preduzeća oglašavaju potrebu za popunjavanjem praznih radnih mesta, usmeravajući svoje aktivnosti ka segmentiranom auditorijumu, na osnovu mnogobrojnih digitalnih informacija o potencijalno zainteresovanim osobama. Istovremeno, nelinearne forme komunikacije i deljenja oglasnog sadržaja omogućavaju zainteresovanim pojedincima da, na osnovu svojih interesa i kompetencija, dođu do velikog broja oglasnih sadržaja. Istraživanje sprovedeno za potrebe doktorske disertacije potvrdilo je da mediji nisu samo pasivni prenosioci jednosmernih poruka, već da njihova interaktivnost omogućava povratne informacije sa promenljivog tržišta rada. Podaci o korišćenju društvenih mreža u procesu regrutacije ljudskih resursa potvrdili su njihovu nezamenljivost kao relevantnih komunikacijskih platformi. U stalnom sukobu između dugoročne razvojne funkcije koju snažno podstiču konvergentne medijske komunikacije, i kratkoročnih ekonomskih interesa, turističko-ugostiteljskim preduzećima je potrebna dobro isplanirana i organizovana strategija privlačenja kandidata koji ispunjavaju tražene uslove u pogledu znanja, iskustva i veština i njihovog zadržavanja.'