'Usled neobičnih okolnosti sa kojima se bankarski sektor u Srbiji suočavao u periodu od 2008. do 2016. godine, likvidnost više nije pretpostavljena kategorija niti se lako njome upravlja. U ovom radu se ispituju izazovi koji se predstavljaju upravljačkim strukturama domaćih poslovnih banaka u obliku nestabilnih tržišta i njihovih reakcija na upravljanje u uslovima likvidnosti i nelikvidnosti, kao i veza sa definisanim FTP sistemom. U bankarskom sektoru poput srpskog, gde ne postoje razvijeni instrumenti za zaštitu pozicija, postavlja se pitanje postojanja jake korelacije između FTP sistema i razvoja finansijskih instrumenata, a samim tim i razvoja koncepta upravljanja aktivom i pasivom (ALM). Takođe, analizirani period je postavio pitanje primene uniformnog modela FTP sistema u bankama u uslovima nelikvidnosti, kakva je bila 2008. godine, i značajne likvidnosti 2016. godine, kao i implementaciju i implikacije primene "najbolje prakse" i novih principa poznatih kao Bazel III. Izvršena je komparativna analiza dve poslovne banke koje su poslovale u Srbiji tokom krize likvidnosti bankarskog sektora krajem 2008. godine. Osnovni nalazi pokazuju visoku osetljivost banaka na sistemske i specifične faktore, ograničenost likvidnih izvora finansiranja, kao i plitko domaće tržište koje je usled krize značajno povećalo cenu izvora i produbilo ročnu neusklađenost bilansa, posebno u slučaju banke B. Primer banke A pokazuje jednako visoku osetljivost na sistemski rizik koji proizlazi iz nelikvidnosti bankarskog sektora, kao i činjenicu da pristup kratkoročnim izvorima za prevazilaženje krize likvidnosti nije bio potpuno efikasan s obzirom da banka B produbljuje ročnu neusklađenost četiri godine kasnije. Nalaz pokazuje da su banka A i banka B usled nelikvidnog međubankarskog tržišta, značajnog odliva depozitnih izvora, povećanja kamatnih stopa, niskog nivoa regulatornog koeficijenta likvidnosti, pristupile instrumentima u banci A emitovanjem akcija i narušavanjem vlasničke strukture banke, dok je banka B kroz MM pozajmice sa kratkoročnim horizontom pozajmljivala sredstva po cenama "višim" od tržišnih i odlagala problem likvidnosti na sledeću godinu. Prva hipoteza da poslovne banke primenjuju moderne koncepte upravljanja rizikom likvidnosti odbačena je nakon empirijske analize bankarskog sektora. Druga hipoteza je odbačena s obzirom da je utvrđeno da je FTP sistem osetljiv na uslove likvidnosti i nelikvidnosti bankarskog sektora. Treća hipoteza je prihvaćena i njome se kroz empirijsku analizu dokazuje povezanost i postojanje ALM funkcije u poslovnim bankama i da su njene odgovornosti u direktnoj korelaciji sa FTP sistemom.'