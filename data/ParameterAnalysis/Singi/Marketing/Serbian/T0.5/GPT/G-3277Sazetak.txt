Turizam, kao integralni deo globalnog sistema, treba da oblikuje svoj specifičan socijalni podsistem, strukturu odnosa i institucija, vizuelni (dizajnerski) izraz, uzimajući u obzir dva aspekta: 1) da reaguje i odgovara na promene u potrebama potencijalnih kupaca koje proističu iz promena u socijalnom razvoju, standardima, tržištu, načinu života i stilovima pod uticajem obrazovanja i informacija; 2) da bude ekonomski održiv i ekološki odgovoran prema vlasnicima kapitala, očuvanju prirode i životne sredine i kulturnim dostignućima civilizacije. Osnovna komponenta turizma je hotelijerstvo, koje se u ekonomiji smatra oblikom tržišnog privređivanja profitabilnog cilja. Hotelijerstvo stvara tzv. hotelski proizvod - kompleks povezanih usluga specifično oblikovanih, dizajniranih i opremljenih za masu korisnika, njihove potrebe, ukuse, mogućnosti, želje. Teoretski, definisan je lokacijom - prostorom i pogledom, terenima, objektima, opremom, pružanjem usluga, cenom i imidžom 1, doživljajem, tj. iskustvom gostiju kao efektom, a ne strukturom hotelskog proizvoda 2, pa se iz ovih primera može zaključiti da su u osnovi hotelskog proizvoda prostor - lokacija i usluge, dok su osnovni spoljni elementi cene usluga i imidž hotela.3 Razvoj međunarodnog turizma, na osnovu opšteg civilizacijskog razvoja svetskih ekonomija, standarda stanovništva i novih potrošačkih potreba, uslovljava dalji razvoj hotelskih proizvoda u smislu kvaliteta, cene, specijalizacije i standardizacije, što su sve dodatne vrednosti za potrošače 4 jer stvaraju nove doživljaje: zabavu, rekreaciju, rehabilitaciju, edukaciju, šoping želje, lične usluge i sl.5 Dizajn hotelskog proizvoda kao predmet doktorske disertacije predstavlja se kao umetničko-tehnološki zadatak i cilj za pružaoce usluga, marketinško sredstvo za segmentaciju, pozicioniranje, restrukturiranje, tj. diferenciranje hotelskih proizvoda i kao vizuelno sredstvo za zadovoljenje potreba turista u konkurenciji za njihovo tržišno osvajanje. Osnovna hipoteza disertacije - da se uspešnim dizajniranjem hotelskih proizvoda oni značajno diferenciraju i tržišno prihvataju - ima oslonac u uspostavljenoj naučno-istraživačkoj teoriji i praksi turizma.