Istraživanje o posledicama solarnog udara sprovedeno u svrhu ove disertacije ukazuje na to da čak ni najmoderniji zaštitni sistemi elektroenergetskog sistema (EES) nisu sposobni da obezbede adekvatnu zaštitu od intenzivnih solarnih oluja. Elementi poput slabljenja Zemljine magnetosfere, solarnog udara iz 2003. godine u Južnoafričkoj Republici (koja se nalazi na sličnoj geografskoj širini kao Srbija), slabljenja EES-a Venecuele 2019. godine od strane SAD radi destabilizacije te države, kao i komplikovana bezbednosna situacija u Srbiji, ukazuju na potrebu za strateškim restrukturiranjem srpskog EES-a u cilju povećanja njegove otpornosti. Velike poplave iz maja 2014. godine koje su na duže vreme onesposobile Termoelektranu "Kolubara" i TE "Nikola Tesla A", potvrđuju da postoji rizik za normalno funkcionisanje srpskog EES-a i od strane prirodnih katastrofa.

Detaljno istraživanje kolapsa EES-a pokazuje da koncept sa manje velikih proizvođača električne energije ima svoju slabost u sistemu prenosa do potrošača, tj. da preopterećenje visokonaponskih transformatora može da paralizuje ceo EES na period od 12 do 16 meseci (prema izveštaju Lloyda). U Južnoafričkoj Republici, neki delovi EES-a su postali operativni tek nakon četiri godine. Upravo ometanje normalnog funkcionisanja ekonomije, veliki socijalni nemiri, haos, anarhija mogu da uruše bezbednosni sistem države i predstavljaju deo hibridnog ratovanja koje se sve više koristi.

Istraživanje objavljenih radova iz Srbije pokazuje da je srpski EES modern i da ide ka prelasku sa manje termoelektrana na veći broj proizvođača iz obnovljivih izvora energije do 2030. godine. Veoma je bitno da Srbija ne dozvoli da ima transparentnu slabost, imajući u vidu komplikovanu bezbednosnu situaciju na Balkanu.

Ova disertacija predlaže novi koncept formiranja energetski nezavisnih komuna (unutar postojećeg EES-a) koje bi se oslanjale na razvoj zapostavljene industrijske energetike. Jedino velike proizvodne kompanije su u mogućnosti da u kratkom roku nadograde svoje rezervne sisteme napajanja, da prenamene svoje termo-blokove u male termoelektrane i da lokalna distributivna mreža postane samostalna virtuelna mreža sa sopstvenim proizvođačima, koji bi bili oslonac energetski nezavisnih lokalnih samouprava.

Istraživanje promena svesti menadžera u srpskoj privredi u vezi sa solarnim udarom 2017. i 2018. godine (pre i posle medijske objave), ukazuje na potrebu za primenom novog modela formiranja energetski nezavisnih preduzeća radi brze implementacije koncepta energetski nezavisnih komuna. Ključni akteri celog procesa su visoki menadžeri vodećih kompanija, čija izvrsnost i pozicija moći u kombinaciji sa memetikom i hroni kapitalizmom čine mehanizam delovanja modela. Funkcionalnost modela je dokazana kroz hipotezu i četvrtu anketu sprovedenu među visokim menadžmentom u Srbiji.

Ova disertacija takođe iznosi praktična rešenja za zaštitu od protonskih udara i ukazuje na nedovoljnu istraženost zdravstvenih problema kao posledice solarnih oluja u Srbiji.