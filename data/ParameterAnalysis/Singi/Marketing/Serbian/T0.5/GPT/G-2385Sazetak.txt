Svakim danom raste broj korisnika mobilnih telefona. Proučavajući istorijat mobilnih uređaja, uočavamo da su proizvođači kreirali napredne uređaje koje s pravom nazivamo pametnim telefonima. S obzirom na njihove poboljšane funkcionalnosti i uticaj na našu svakodnevicu, postajemo sve zavisniji od modernih mobilnih telefona. Pametni telefoni se koriste na razne načine, od običnih telefonskih poziva, preko pretraživanja interneta i korišćenja različitih servisa (SMS, MMS, e-mail), do upotrebe foto-aparata, kamere i GPS uređaja. Razvoj mobilne tehnologije donosi i prve bezbednosne izazove, koji utiču na komunikacijski kanal, odnosno, prenos podataka od pošiljaoca do primaoca. Bezbednosne pretnje za ove uređaje postaju sve izraženije, jer još uvek postoji nedostatak odgovarajućih bezbednosnih mehanizama i alata za zaštitu. Pojavom operativnih sistema za mobilne telefone ovaj problem se dodatno komplikuje. Svaki operativni sistem donosi brojne prednosti za korisnika, ali i nekoliko bezbednosnih propusta. S obzirom na sve veću popularnost pristupa internetu putem mobilnih uređaja, javljaju se rizici vezani za bezbedno komuniciranje i uspostavljanje komunikacijskog kanala. Zbog sve veće upotrebe, postavlja se pitanje bezbednosti mobilnih komunikacija svih učesnika u komunikaciji. Open source projekti programerima pružaju širok spektar razvoja sopstvenih rešenja zasnovanih na njihovim idejama. Slobodan pristup izvornom kodu je od jednog operativnog sistema napravio sistem koji je nadmašio sve druge i postao tržišni lider u svetu mobilnih telefona. Android operativni sistem je brzo stekao popularnost među programerima, pa čak i šire, jer se oslanja na Java programski jezik. Android se pojavljuje kao otvorena platforma za mobilne uređaje, koja omogućava modifikaciju čak i na nivou operativnog sistema. Iz tog razloga, programeri imaju mogućnost razvijanja kernel-baziranih bezbednosnih mehanizama koji nisu uobičajeni za ostale mobilne platforme. Android operativni sistem se bazira na Linuks operativnom sistemu i pripada Open source asocijaciji. Za svojih sedam godina postojanja, do trenutka pisanja ovog rada, Android operativni sistem napredovao je do svoje 7.0. verzije. U ovom radu, analizirani su Android bezbednosni mehanizmi, uočeni su određeni propusti koji se manifestuju u niskom nivou bezbednosnog okvira kojim je sistem okružen. Rezultati sprovedene ankete ukazuju na nedovoljan nivo korisničkog znanja iz oblasti bezbednosti prilikom upotrebe mobilnih telefona na internetu. Na osnovu detaljne analize Android operativnog sistema, kao i njegovih bezbednosnih mehanizama, došlo se do određenih rezultata koji ukazuju na potrebu podizanja nivoa bezbednosnog okvira kojim je Android okružen. Predložene su mere za unapređenje, odnosno, podizanje nivoa bezbednosti upotrebom SE Linux-a. Izvršena je komparacija i prikazane su razlike između AOSP (Android Open Source Project) Android (Security Enhanced) sistema. Na kraju rada dat je zaključak sa pravcima narednog rada.