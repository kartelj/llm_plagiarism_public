Ocena kulturnih vrednosti na Kosovu i Metohiji sa ciljem unapređenja turističke ponude predstavlja bitno pitanje za buduće prepoznavanje Autonomne pokrajine Kosovo i Metohija (AP KiM) kao značajne turističke destinacije. Kosovo i Metohija su oblast sa izuzetno bogatom kulturnom tradicijom i vrednim kulturnim nasleđem svih etničkih grupa koje tamo žive. Njihov međusobni suživot je rezultirao mešanjem kulturnih uticaja, ali i uništavanjem tragova kultura drugih u konfliktu, zanemarujući njihovu kulturnu i istorijsku vrednost za civilizaciju. U izradi disertacije je istaknuto da se savremeno, multikulturalno, multikonfesionalno i multijezičko društvo može izgraditi samo aktivnim radom na očuvanju kulturne raznolikosti. Ocena kulturno-istorijskog nasleđa na teritoriji bivše SFRJ, kojoj je Kosovo pripadalo, uglavnom se bazirala na kulturnim vrednostima određenim na osnovu važeće zakonske regulative u posmatranom vremenskom periodu. Ekonomsko vrednovanje kulturno-istorijskog nasleđa i kulturnih dobara je uglavnom izostajalo. Situacija se u poslednjim decenijama značajno promenila u oblasti kulture koja se sada mora boriti za deo budžeta u konkurenciji sa drugim društvenim oblastima. Takođe, kultura treba postati i sama izvor profita, a kulturni turizam je u određenim zemljama već prepoznat kao takav izvor. U cilju očuvanja bogatog nasleđa svih etničkih grupa na teritoriji KiM, kao i na celokupnoj teritoriji Republike Srbije, neophodno je sprovesti inovativni proces ocene kulturnih vrednosti u cilju unapređenja turističke ponude. Ocena istorijskog nasleđa u funkciji unapređenja turističke ponude treba biti zasnovana na svetskim kriterijumima koji definišu proces zaštite i očuvanja istog i doprinosi ekonomskom razvoju i procesu pomirenja.