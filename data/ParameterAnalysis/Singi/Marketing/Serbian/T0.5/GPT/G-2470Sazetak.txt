Promene u sistemu osnovnog obrazovanja u Srbiji i Jugoslaviji između 1944. i 1959. godine, od završetka Drugog svetskog rata do usvajanja Opšteg zakona o školstvu 1958. godine, kojim je uvedena jedinstvena osmorazredna osnovna škola na teritoriji cele zemlje, predstavljaju rezultat "borbe za školu" koja se vodi u srpskom društvu od kraja 19. veka. Ova reforma je neraskidivo povezana sa borbom za modernizaciju i demokratizaciju srpskog i jugoslovenskog društva u 20. veku. Reforma osnovnog obrazovanja koja je dovela do stvaranja jedinstvene osmorazredne osnovne škole 1958. godine je deo borbe za "novu školu". Može se reći da su nakon završetka Drugog svetskog rata, pre svega zahvaljujući radu UNESK-a, započete intenzivne aktivnosti na definisanju novih politika obrazovanja i vaspitanja i pokretanju reformi postojećih obrazovnih sistema. "Novo" otkrivanje detinjstva koje je tokom Drugog svetskog rata pretrpelo velike gubitke, posebno je doprinelo nastavku borbe za "novu" školu koja je prekinuta svetskim ratovima. Reforma osnovnog obrazovanja između 1944. i 1959. godine je deo borbe za kulturnu transformaciju društva koju je revolucionarna, komunistička vlast u Jugoslaviji započela formiranjem prvih organa vlasti. Put ka boljem i pravednijem, odnosno socijalističkom društvu, vodio je preko političke stabilizacije zemlje koja se nije mogla zamisliti bez ekonomskog i privrednog oporavka, odnosno "opšteg narodnog napretka" koji je uključivao i "kulturni život". Zaključci usvojeni na Petom kongresu KPJ (1948) su imali dalekosežne posledice na kulturnu politiku jugoslovenske države, kao i na politiku obrazovanja i vaspitanja koja je svoje glavne smernice dobila Rezolucijom Trećeg plenuma CK KPJ iz decembra 1949. godine. Pred novom politikom obrazovanja i vaspitanja, sve državne institucije, pre svega škole, morale su da se prilagode i potraže pomoć u borbi za socijalističkog čoveka. Škola se morala osloniti na složen sistem masovnih organizacija, uz prednost davanu Pionirskoj organizaciji, "proverenim" partijskim kadrovima, stručnjacima iz oblasti psihologije, pedagogije, filmskog, likovnog, književnog i muzičkog stvaralaštva okupljenim oko Saveta društava za staranje o deci i omladini Jugoslavije, kao i na milionsku masu roditelja koji su, kao i svi građani socijalističke zajednice, morali imati svoju ulogu u socijalističkoj izgradnji. Tako je "novom" politikom obrazovanja postavljena ideja o školi kao polazištu društvene modernizacije ili kulturne revolucije i izgradnje socijalizma u javni prostor.