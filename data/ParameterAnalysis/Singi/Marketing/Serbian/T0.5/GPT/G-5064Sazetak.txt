Savremena maloprodaja je u velikoj meri određena dinamičkim uslovima poslovanja. Da bi se ostvario rast prihoda kroz povećanje tražnje, preduzeća moraju biti u stanju da brzo i precizno reaguju na tržišne izazove. Savremeni model maloprodaje podrazumeva da nedostatak zaliha ne sme biti problem, jer kašnjenje u isporuci dovodi do gubitka prodaje, nezadovoljstva kupaca i smanjenja konkurentske prednosti. Ovaj rad se fokusirao na analizu uticaja predviđanja tražnje na upravljanje zalihama, kao i na definisanje metodologije za predviđanje tražnje i upravljanje zalihama. Izvršena je detaljna analiza svih ili skoro svih faktora koji utiču na upravljanje zalihama. Analizom značaja višekriterijumskog upravljanja tražnjom za upravljanje zalihama identifikovane su ključne determinante za istraživanje efikasnosti procesa predviđanja tražnje. Cilj istraživanja bio je identifikacija specifičnosti tražnje u savremenim uslovima poslovanja i prikaz efikasne primene metodologije za predviđanje tražnje kao ključnog segmenta upravljanja zalihama. Preduzeća čije poslovanje nije zasnovano na predviđanju tražnje, kao faktora upravljanja zalihama, dugoročno nisu održiva. Istraživanje je bazirano na podacima iz maloprodaje preduzeća Winwin Shop Čačak, gde je predviđana tražnja za 4 kategorije proizvoda u preko 100 maloprodajnih objekata, koji čine više od 40% ukupne prodaje. Rezultati analize pokazali su da je proces predviđanja tražnje od ključnog značaja za povećanje efikasnosti poslovanja maloprodaje u savremenim uslovima poslovanja. Višekriterijumska metoda, Analitički hijerarhijski proces, bila je matematička osnova istraživanja, dok je softversko rešenje Expert Choice korišćeno za procenu i predviđanje buduće tražnje proizvoda koji su bili predmet analize. Rezultati potvrđuju da je proces predviđanja tražnje od ključnog značaja za optimizaciju zaliha i povećanje efikasnosti poslovanja preduzeća. Međutim, uticaj subjektivnosti na proces predviđanja tražnje može se smanjiti, ali ne i potpuno eliminisati.