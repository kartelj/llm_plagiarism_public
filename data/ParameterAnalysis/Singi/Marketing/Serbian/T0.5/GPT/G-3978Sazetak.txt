'Ekonomski problemi i nesolventnost negativno utiču na rukovodstvo firme, vlasnike, snabdevače, klijente i druge zainteresovane strane. Korišćenjem mehanizma reorganizacije u stečaju, efektivan zakon o stečaju omogućava preživljavanje nesolventnih, ali ekonomski vitalnih firmi. U ovom smislu, ključna pitanja se tiču uticaja ekonomskih problema i reorganizacije u stečaju na mehanizme korporativnog upravljanja, kao i načina na koji promene u ovim mehanizmima, kombinovane sa primenjenom stečajnom procedurom i vremenom provedenim u stečaju, utiču na uspeh usvojenih planova reorganizacije. Ova doktorska teza ima za cilj da istraži uticaj ekonomskih problema i reorganizacije u stečaju na ključne mehanizme korporativnog upravljanja u velikim i srednjim firmama koje su usvojile plan reorganizacije ili unapred pripremljeni plan reorganizacije u Srbiji u periodu januar 2009. - jun 2015. Takođe, u tezi se analizira uspeh usvojenih planova reorganizacije i unapred pripremljenih planova reorganizacije, sa ciljem da se utvrdi koji faktori mogu da doprinesu oporavku srpskog korporativnog sektora. Od ukupno 83 firme iz uzorka, vlasnička struktura je promenjena u 18 firmi, dok je vrhovno rukovodstvo promenjeno u 32 firme. U analiziranim firmama, predstečajna vlasnička struktura je promenjena nakon usvajanja plana reorganizacije, dok su promene vrhovnog rukovodstva bile jednako prisutne tokom stečajnog postupka i godinu dana nakon usvajanja plana reorganizacije. Logistička i OLS regresija pokazuju da su dva faktora uticala na promenu predstečajne vlasničke strukture: likvidnost firme i uključenost vlasnika u upravljanje firmom u ekonomskim problemima pre otvaranja stečaja. Osim toga, rezultati logističke i OLS regresije pokazuju da su veličina firme i primenjena stečajna procedura uticali na promenu vrhovnog rukovodstva u velikim i srednjim srpskim firmama u ekonomskim problemima. Uticaj ostalih analiziranih faktora na predstečajnu vlasničku i menadžersku strukturu nije bio statistički značajan. Kada je reč o uspehu reorganizacije u stečaju u Srbiji, rezultati u ovoj doktorskoj tezi pokazuju da je 75% analiziranih firmi u procesu reorganizacije, dok je nad 25% ponovo otvoren stečaj nakon usvajanja plana reorganizacije ili unapred pripremljenog plana reorganizacije. Imenovanje odbora poverilaca ili sličnog tela sa manjim brojem članova nakon usvajanja plana reorganizacije ili unapred pripremljenog plana reorganizacije može da doprinese većem uspehu usvojenih planova reorganizacije u Srbiji. Na kraju, rezultati analize predstavljeni u ovoj doktorskoj tezi ukazuju na to da reorganizacija u stečaju može da se koristi kao efikasan mehanizam za oporavak korporativnog sektora u tranzicionim zemljama. Međutim, ovaj proces mora biti podržan promenama u praksi korporativnog upravljanja, institucionalnim i pravnim reformama.'