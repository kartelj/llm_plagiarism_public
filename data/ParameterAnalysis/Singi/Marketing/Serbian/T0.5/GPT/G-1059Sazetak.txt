Zbog pozitivnog uticaja mnogih faktora, turizam je u poslednjih šezdeset godina imao izuzetno povoljan razvojni trend. Iako je nekoliko puta bio podložan negativnim efektima kriza uzrokovanih ekonomskim i neekonomskim faktorima, turizam je pokazao izvanrednu sposobnost za oporavak, postižući veće stope rasta od svetske ekonomije uopšte. Od početka ovog veka, turizam je često bio pogođen krizama i realno je očekivati da će se i dalje suočavati sa njima. U ovom radu analiziran je uticaj kriza na turizam, u skladu sa njihovim razmerama i uzrocima. Poseban fokus je na uticaju svetske finansijske i ekonomske krize, koja je započela 2008. godine, na turizam. Kako bi se utvrdio njen uticaj na turizam u Srbiji, sprovedeno je i originalno istraživanje čiji su rezultati prikazani u radu. Takođe, predložene su neke mere sa ciljem ublažavanja negativnih posledica mogućih budućih kriza.