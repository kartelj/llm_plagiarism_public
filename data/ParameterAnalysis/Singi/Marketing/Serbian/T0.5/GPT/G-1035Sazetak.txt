Disertacija ima za cilj da istraži kako različite bilansne i vanbilansne determinante utiču na izloženost prinosa na akcije banaka promenama u tržišnoj kamatnoj stopi, što bi pomoglo u identifikaciji, praćenju i upravljanju kamatnim rizikom. Tržište SAD-a korišćeno je kao primer razvijenog finansijskog tržišta, dok je tržište Republike Srbije korišćeno kao primer tržišta u razvoju. Komparativna analiza uticaja analiziranih faktora izvedena je na osnovu rezultata dobijenih primenom Stoneovog regresionog modela i ekonometrijskog panel modela. Rezultati ukazuju da faktori poput veličine banaka i udela depozita u ukupnoj pasivi imaju statistički značajan, ali suprotan uticaj na banke sa razvijenih tržišta u odnosu na banke sa tržišta u razvoju. Na primer, rast bilansne sume banaka u SAD-u povećava njihovu izloženost kamatnom riziku, dok je u Srbiji uticaj suprotan. Takođe, postoje faktori čije je dejstvo univerzalno, poput rasta prinosa na prosečni kapital (ROAE) i smanjenja neto kamatnog prihoda, koji utiču na smanjenje izloženosti prinosa na akcije banaka promenama u tržišnoj kamatnoj stopi, bez obzira na stepen razvijenosti tržišta na kojem banke posluju.