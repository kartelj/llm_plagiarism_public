'Pitanje konkurencije u turizmu i među turističkim destinacijama postalo je predmetom velikog interesa i istraživanja, kako u naučnim krugovima, tako i među samim destinacijama. Savremeni tržišni uslovi usmeravaju razvoj turističkih destinacija ka pružanju boljih doživljaja i iskustava, čime se postiže razlika u odnosu na konkurenciju i stvaraju uslovi za privlačenje većeg broja turista i poboljšanje konkurentske pozicije na tržištu. Zadatak menadžmenta turističke destinacije je da maksimalno iskoristi sve raspoložive resurse destinacije, efikasno i efektivno, u skladu sa principima zaštite životne sredine, uz formiranje jasnih i efikasnih strategija razvoja turističkog proizvoda i stvaranja dodatne vrednosti za turiste. Ključni element u postizanju bolje konkurentske pozicije turističkih destinacija je merenje konkurencije, za šta se koriste različite evaluacione tehnike, bilo da se radi o merenju prošlih, sadašnjih ili budućih performansi. Merenje konkurencije je proces koji u savremenom turizmu postaje ključan za unapređenje i razvoj turističkog proizvoda. Rezultati merenja omogućavaju definisanje pozicije turističke destinacije u odnosu na konkurenciju i osnova su za usmeravanje razvoja i prevazilaženje nedostataka. U tom kontekstu, kao početni korak u definisanju konkurencije turističke destinacije, ocena indikatora konkurencije postavlja okvir i daje smernice za razvoj turizma. Ova disertacija se bavi istraživanjem konkurencije turističkih destinacija i indikatorima za merenje konkurencije, sa posebnim osvrtom na konkurenciju Srbije kao turističke destinacije. Rad postavlja osnovu za definisanje modela koji bi omogućio kontinuirano merenje konkurencije turizma Srbije u budućnosti. Na osnovu predloženog modela konkurencije izvršeno je merenje konkurencije Srbije kao turističke destinacije. Zaključci o konkurenciji ukazuju na faktore i indikatore konkurencije na koje Srbija treba da obrati pažnju u budućem razvoju. Rezultati ukazuju na prednosti i nedostatke konkurentske pozicije Srbije kao turističke destinacije.'