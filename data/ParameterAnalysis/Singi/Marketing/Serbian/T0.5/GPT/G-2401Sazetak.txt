Usluge imaju veliku važnost u globalnom poslovnom kontekstu, budući da su integralni deo gotovo svih ekonomskih procesa i predstavljaju jedan od ključnih pokretača svetske ekonomije. Sa druge strane, potreba za brzim promenama i poboljšanjem kvaliteta na svim nivoima se poklapa sa razvojem sektora usluga, što podrazumeva postojanje praktične, racionalne i socio-ekonomski opravdane strategije razvoja. U ovom radu, koristeći naučne metode, predstavljen je koncept upravljanja odnosima sa potrošačima (CRM), sa posebnim osvrtom na to kako implementacija CRM-a u bankarstvu utiče na kvalitet bankarskih usluga u Srbiji. U radu su izložena aktuelna saznanja o CRM-u u bankarskim organizacijama, kao i o tome kako će buduće promene u savremenom poslovanju uticati na CRM sistem. Kvalitet usluga, s obzirom na svoju važnost i ulogu, može se smatrati jednim od najvažnijih alata u uslužnom marketingu. Kao deo disertacije, sprovedeno je empirijsko istraživanje među korisnicima bankarskih usluga u Srbiji. Glavni cilj istraživanja bio je da se ispita uticaj upravljanja odnosima sa potrošačima na kvalitet bankarskih usluga u Srbiji i zadovoljstvo korisnika, kao i na profitabilnost bankarskih institucija u okviru vremenskog i prostornog dometa istraživanja.