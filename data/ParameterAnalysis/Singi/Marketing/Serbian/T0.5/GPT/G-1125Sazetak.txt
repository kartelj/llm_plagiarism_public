'Već nekoliko decenija finansijski sistem doživljava značajne transformacije. Ove transformacije su vidljive kroz promenjenu važnost određenih vrsta finansijskih institucija, integraciju različitih grupa finansijskih aktivnosti na nivou složenih finansijskih institucija, kao i kroz povećanje veličine i obima njihovog delovanja. U procesu restrukturiranja finansijskog sektora dolazi do intenzivne primene spajanja i preuzimanja banaka i drugih finansijskih institucija. Trend spajanja i preuzimanja bankarskih institucija u razvijenim zemljama Evropske unije je ocenjen kao integralni deo globalnih procesa rekompozicije i konsolidacije banaka, ali i kao rezultat stvaranja jedinstvenog finansijskog tržišta koje je podstaknuto uvođenjem evra kao jedinstvene valute. Jačanje konkurencije u realnom i finansijskom sektoru je osnov za intenziviranje spajanja i preuzimanja banaka sa ciljem povećanja efikasnosti i profitabilnosti poslovanja u kontekstu globalizacije. Dok su spajanja i preuzimanja banaka u razvijenim zemljama Evropske unije podrazumevala transfer vlasničkih prava između akcionarskih grupa privatnih vlasnika, u tranzicionim zemljama su se uglavnom dogodile akvizicije prethodno državnih banaka od strane banaka iz razvijenih zemalja Evropske unije. Ekonomski aspekt ove tranzicije na bankarskom sektoru ogledao se u povećanju efikasnosti i profitabilnosti banaka, uvođenju moderne finansijske tehnologije i savremenih metoda upravljanja rizicima. Da bi spajanja i preuzimanja banaka bila uspešno sprovedena, neophodno je adekvatno planiranje i evaluacija spajanja i preuzimanja, kao i primena odgovarajuće strategije postakvizicione integracije.'