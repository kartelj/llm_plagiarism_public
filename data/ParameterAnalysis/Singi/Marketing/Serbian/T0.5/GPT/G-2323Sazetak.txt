Tehnološka struktura i intenzitet faktora izvoza robe iz Srbije unapređeni su u poslednjih petnaest godina. Ipak, ove promene nisu značajno poboljšale strukturu domaćeg izvoza, niti su stvorile uslove za njegov snažan dugoročni rast. Nažalost, kvalitet srpskog izvoza robe, koji se može pratiti kroz udeo robe višeg nivoa finalizacije, i dalje je daleko iza zemalja EU, a u manjoj meri i za ekonomijama centralne Evrope u tranziciji. Ovaj rad analizira kvantitativne promene tehnološke strukture i intenziteta faktora domaćeg izvoza, prateći udeo industrijskih proizvoda intenzivnih ljudskim kapitalom, kao i visoko i 'srednje-visoko' tehnološki intenzivnih proizvoda u ukupnom robnom izvozu od 2000 do 2014. godine. Potreban je transfer moderne tehnologije i investicija, posebno kroz strane direktne investicije, i to konkurentnim sektorima (auto-industrija, industrija električnih uređaja i sl.), kako bi se proširila izvozna ponuda. Ključna su poboljšanja regulatornog okvira na tržištu rada, tržišno bazirana reorganizacija nauke i obrazovnog sistema. Ciljana industrijska politika, primena sektorskih i strategija na nivou preduzeća su neophodne da bi se podstakao prelazak na tehnološki intenzivnije aktivnosti. Izvozno vođen rast, koji je ključan za Srbiju, zahteva značajno povećanje spoljne trgovine. Institucionalni okviri za rast spoljne trgovine već postoje (Sporazum o stabilizaciji i pridruživanju EU, kao i CEFTA). Za Srbiju je važno da je projektovani rast volumena uvozne tražnje Evrozone u umerenom porastu, iako je uvoz i dalje ograničen stagnacijom ukupne tražnje u evrozoni i negativnim uticajem depresijacije evra. Na osnovu sprovedenog istraživanja moguće je adekvatno sagledati značaj eksternih faktora okruženja, kao i konkurentske strategije i njihovu vezu sa identifikovanim ključnim pokazateljima konkurentnosti preduzeća u uslovima tranzicije. Na taj način, prilagođavanjem okruženja, odnosno otklanjanjem ključnih prepreka u okruženju putem implementacije odgovarajuće konkurentske strategije, stvaraju se adekvatne pretpostavke za strateško pozicioniranje izvoznih preduzeća u tranzicionim uslovima, u cilju povećanja njihove konkurentnosti. Srbiji je potreban novi koncept sistemske podrške konkurentnosti. Koncept sistemskog podsticanja konkurentnosti obuhvata političke i ekonomske determinante koje treba da doprinesu uspešnom privrednom razvoju. Ovaj pristup podrazumeva aktivno učešće države i ostalih privrednih subjekata u kreiranju uslova neophodnih za razvoj konkurentnosti. Ovaj koncept pravi jasnu distinkciju između četiri nivoa delovanja: mikro nivoa korporacija i interkorporativnih mreža međuzavisnosti, mezo nivoa specifičnih politika i institucija, makro nivoa generičkih uslova privređivanja i meta nivoa sporo promenljivih varijabli, kao što su sociokulturne strukture, bazični ekonomski poredak i orijentacija, te kapacitet učesnika društvenog života da donose efikasne strateteške programe.