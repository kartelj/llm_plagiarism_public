Efekat stranih direktnih investicija na tekući račun može biti složen, s obzirom da može biti i pozitivan i negativan, u zavisnosti od ukupnog nivoa investicija i njihove sektorske raspodele. U doktorskoj disertaciji prikazana je teorijska i empirijska analiza efekta stranih direktnih investicija na trgovinski bilans i dohodovni račun Srbije, sa specifičnim fokusom na njihov uticaj na srpsku prerađivačku industriju. Dodatno, obavljena je analiza efekta stranih direktnih investicija na prenos tehnologije u Srbiji, obezbeđivanje pristupa globalnim tržištima, promene strukture i specijalizacije uvoza i izvoza, kao i na aprecijaciju deviznog kursa. Disertacija takođe istražuje uzroke pojavljivanja deficita tekućeg računa u zemljama centralne i istočne Evrope, kao i efekat stranih direktnih investicija na održivost deficita tekućeg računa, s obzirom da strane direktne investicije igraju ključnu ulogu u finansiranju deficita tekućeg računa i mogu dovesti do uslova za nastanak finansijske zaraze putem različitih kanala.