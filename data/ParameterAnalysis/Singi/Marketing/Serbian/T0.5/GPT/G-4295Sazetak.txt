'Srbija je tokom procesa pridruživanja Evropskoj Uniji preuzela veći deo evropskih pravnih tekovina, razvila sistem i uskladila svoje nacionalno tehničko zakonodavstvo sa zakonodavstvom EU. Postignuta je solidna usklađenost sa osnovnim EU direktivama u vezi sa upravljanjem otpadom. Međutim, praktična implementacija i sprovođenje su još uvek u ranoj fazi, iako je napravljen napredak u sakupljanju komunalnog otpada i sanitarnom odlaganju otpada na deponijama. Upravljanje otpadom je ključna državna odgovornost, a glavni cilj programa upravljanja čvrstim otpadom je smanjenje zagađenja životne sredine i korišćenje otpada kao resursa. EU propisi o zaštiti životne sredine su detaljni, konkretni i opširni, ali su i dovoljno fleksibilni da omoguće državama članicama prilagođavanje načina implementacije svom ustavnom i institucionalnom uređenju. Srbija još uvek nije spremna za primenu zahteva direktiva zasnovanih na Novom i Globalnom pristupu EU u vezi sa tretmanom opasnog otpada. Razvoj i prilagođavanje metoda i novih tehnologija, izgradnja postrojenja za primenu novih tehnologija u tretmanu posebnih vrsta opasnog otpada, kao i usavršavanje stručnjaka je dugotrajan i skup proces. Zbog toga je neophodno angažovanje svih raspoloživih kapaciteta na nacionalnom nivou, koji mogu doprineti usklađivanju i implementaciji zakonodavstva u oblasti zaštite životne sredine i upravljanja otpadom, čime će se poboljšati zdravlje ljudi i ekonomski razvoj, a ujedno će se zadovoljiti potrebe sadašnjih i budućih generacija. Stanje sistema upravljanja opasnim otpadom u Srbiji ukazuje na potpuno odsustvo bilo kakvog tretmana opasnog otpada i lokacija opremljenih za njegovo konačno odlaganje. Zbog ovih problema, doktorska disertacija je predložila jedno od rešenja za zbrinjavanje i potpuno uništavanje opasnog otpada, koji je sada već istorijski u mnogim preduzećima u Srbiji. Tretman opasnog otpada u ovom postrojenju će se fokusirati na zbrinjavanje PCB ulja, Ni-Cd baterija, biorazgradivog otpada itd. Disertacija opisuje trenutnu situaciju sa opasnim otpadom i zakonskom regulativom koja je prati, nudi rešenje i metodološki postupak kako se plazma tehnologijom može postići totalno zbrinjavanje otpada i pretvaranje u toplotnu i elektro energiju. Takođe, izrađen je celokupan poslovni model potrošnje sa profitabilnom strukturom. '