U današnjem poslovnom okruženju, međunarodno finansiranje za zadovoljenje društvenih potreba je neophodno za funkcionisanje savremenog društva. Ova disertacija se fokusira na analizu međunarodnog finansiranja od strane Evropske banke za obnovu i razvoj, investicione organizacije u evropskoj privredi, i uticaja koje ovo finansiranje ima na privredu Srbije. U državama centralne i istočne Evrope, ovaj tip međunarodnog finansiranja počinje od 1990. godine, kada je osnovana Evropska banka za obnovu i razvoj sa ciljem pružanja pomoći tranzicijskim zemljama. U Srbiji, finansiranje od strane međunarodnih investicionih organizacija nije nov koncept, i počelo je 2001. godine nakon ukidanja sankcija međunarodne zajednice. Ovo je izuzetno važno područje, jer bez njega, stanje srpske privrede i dinamika aktivnosti tokom tranzicije, nakon ekonomskih sankcija i velikog pada bruto domaćeg proizvoda tokom 1990-tih, bilo bi nepovoljnije. Složeni poslovni odnosi, nove tehnologije i proizvodnje, zahtevaju obezbeđenje dodatnih izvora finansiranja, što je glavni fokus ove disertacije. Cilj istraživanja je da se ispita značaj i potreba za postojanjem ovakvih institucija, njihovih investicija, kao i da se doprinese njihovom daljem unapređenju. Sve države centralne i istočne Evrope imaju uspešnu i obimnu saradnju sa Evropskom bankom za obnovu i razvoj kroz investicione kredite, zajedničko finansiranje projekata, zajednička ulaganja u različite sektore, posebno energetiku, infrastrukturu, saobraćaj, finansijski sektor, sa ciljem transformacije nacionalnih privreda u tržišne i povezivanja budućeg jedinstvenog tržišta Evrope. Početak ovog istraživanja je saznanje da se nacionalna privreda ne može oporaviti bez planiranog i dobro osmišljenog zaduživanja kod međunarodnih finansijskih institucija, uz odgovarajući monitoring i kontrolu. Zbog složenosti poslovnih odnosa i kompleksnosti poslovnih prilika i kretanja, kao preduslov ovakvog vida finansiranja je bitna fiskalna održivost i monetarna stabilnost. Prilivom isplativih i pouzdanih međunarodnih investicija potpomažu se rast i razvoj privrede. Razvoj privreda u procesu tranzicije ne može se zamisliti bez dopunskog međunarodnog finansiranja. Takođe, može se istaći da su sve privrede koje su sarađivale sa EBRD imale iznad prosečan privredni rast i zabeležile su bolje rezultate poslovanja nego u godinama kada su bile u recesiji. Stručna javnost u Srbiji nije dovoljno upoznata sa značajem naše saradnje sa EBRD, uprkos koristima od te saradnje, s tim što se mora izgraditi racionalan odnos prema kreditnoj zaduženosti zemlje. Ova disertacija analizira stepen uticaja investicija koje su realizovane u saradnji sa EBRD na privredni oporavak i tranziciju privrede Srbije i faktore koji su na to uticali, te pokazuje pozitivnu korelaciju između ovih investicija i stope rasta BDP, kao i pozitivan doprinos investicija EBRD rastu BDP Srbije. Analiza je potvrdila da je EBRD imala pozitivnu ulogu u oporavku privrede i procesu tranzicije, kroz finansiranje i savetodavne usluge. Kroz detaljan prikaz privrednih kretanja i brojne primere realizacije konkretnih projekata, u disertaciji je ukazano na sve prednosti saradnje sa Evropskom bankom za obnovu i razvoj, kao i na mere i aktivnosti kojima se može unaprediti ova saradnja.