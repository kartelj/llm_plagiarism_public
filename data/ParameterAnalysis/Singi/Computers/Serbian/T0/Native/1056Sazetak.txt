Procenjuje se da celokupna oblast zaštite informacija u narednom periodu treba da obezbedi radikalan kvalitativan skok i pomeranje osnovne paradigme računarske sigurnosti ka paradigmi informaciono teorijske sigurnosti. Ovaj pomeraj bi omogućio sintezu čitave klase zaštitnih mehanizama, čija kompromitacija više ne bi zavisila od računarske snage napadača. Interesantno je zapaziti da preduslov za ovaj poduhvat leži u razvoju novih metoda digitalne obrade signale koja na fizičkom sloju savremenih računarsko komunikacionih mreža treba da obezbede ekstrakciju dovoljne količine čisto slučajnih nizova pogodnih za primenu u novim protokolima uspostavljanja i razmene kriptoloških ključeva maksimalne dužine neodređenosti. U domenu pouzdane i za praksu prihvatljive autentifikacije, biometrija postaje značajan izvor kriptoloških parametara. Digitalna obrada izvornih biometrijskih signala je od presudnog značaja kako za uspostavljanje tako i za ekstrakciju autentifikacionih kodova maksimalne entropije. U domenu upravljanja autorskim pravima digitalnog sadržaja, digitalna obrada signala nosioca i utiskivanje digitalnih pečata, vidljivih i nevidljivih, takođe predstavlja nezaobilazan gradivni element. Sve ovo ukazuje na novo mesto ove discipline u okviru opšte teorije i prakse sinteze sistema za zaštitu informacija. U predloženoj tezi se identifikuje, analizira i razvija klasa podsistema digitalne obrade signala koje ispunjavaju nove zahteve proistekle iz ovih novih trendova u zaštiti informacija u savremenim računarsko komunikacionim sistemima. Prvenstveno se radi na razvoju jedne klase sistema za generisanje kriptoloških ključeva na osnovu biometrije irisa. 