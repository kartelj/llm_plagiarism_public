Odnosi između tražnje i ponude u velikoj meri zavise od marketing aktivnosti hotelskih preduzeća. Hoteli u Srbiji, koji su predmet analize u ovom radu, se po velikom broju različitih sadržaja i usluga razlikuju kako međusobno tako i od konkurencije na globalnom tržištu. Investiranje u hotelske kapacitete poslednjih nekoliko godina uticalo je na to da se hoteli sa 4 i 5 zvezdica u Srbiji danas predstavljaju u potpuno novom svetlu sa modernim stilom, elegantnim ambijentom i savremenom opremljenošću. U ovom radu analiziraćemo trenutnu poziciju hotela kategorisanih sa 4 i 5 zvezdica na društvenoj mreži Facebook i utvrditi zastupljenost i značaj Internet distributivnih sistema (IDS) u prodaji kao i njihov uticaj na kvalitet hotelskih usluga. Ukazaćemo na promene koje su se dogodile u hotelijerstvu usled pojave IDS i na međusobni odnos ovih sistema i hotelskih preduzeća u Srbiji. Sprovedena su dva empirijska istraživanja, anketirani su menadžeri srednjeg i najvišeg nivoa upravljanja i gosti koji su boravili u posmatranim hotelima. Prikupljeni podaci su obrađeni primenom statističkog programa IBM SPSS Statistics 22. a u analizi su korišćene deskriptivna statistika, Studentov T test, Hi kvadrat test, IPA i analiza varijanse (ANOVA). Za potrebe istraživanja o promociji obrađeni su sekundarni podaci korišćenjem alata Simply Mesaured.  