Sistemski i procesni pristup, strukturno i objektno orijentisano modelovanje daju najbolje rezultate u projektovanju, razvoju i praksi IKT zaštite. Procesi zaštite, koji transformišu ulazne veličine u izlazne i očekivano povećavaju izlazne vrednosti, integrišu procedure, alate i ljude, motivisane za izvršavanje prakse zaštite, fundamentalni su blokovi za izgradnju sistema zaštite. Procese zaštite treba neprekidno poboljšavati, zbog generalno slabo razvijene svesti vlasnika, menadžera i korisnika o potrebi zaštite i relativno skupih tehnologije i stručnjaka zaštite. Za evaluaciju kvaliteta i merenje progresivnog sazrevanja i poboljšavanja procesa, razvijeni su procesno orijentisani standardi i modeli na bazi CMM modela procesa, specifično SSE CMM model za procese zaštite. Komparativna analiza komplementarnosti standarda i modela razvijenih na bazi pristupa sistemu, procesu ili okruženju, ukazuje na mogućnost uspostavljanja više okvira za evaluaciju i poboljšavanje procesa. CMM modeli koji integrišu procese (SSE CMM, CMMI) obezbeđuju integrisani i jedinstven okvir za evaluaciju i poboljšavanje različitih procesa. SSE CMM model integriše sistem-inženjerske (11), projektno-upravljačke (5) i organizacione (6) oblasti procesa. Kvalitet izvršavanja i sazrevanja procesa zaštite u SSE CMM modelu, meri se specifičnom metrikom orijetisanom i na sistem zaštite i na procese, na bazi kriterijuma za izvršavanje i implementaciju bazičnih (BP) i generičkih praksi (GP). SSE CMM metrika rangira nivoe kapaciteta (CL) i zrelosti (ML) u 5 aktivnih nivoa. Za evaluaciju procesa zaštite na bazi SSE CMM modela specifično je razvijen SSAM metod verifikacione evaluacije, koji otkriva i verifikuje objektivne dokaze o izvršavanju i implementaciji BP i GP. Eksperimentalna evaluacija tekućih procesa ESS na tri evaluirana projekta i predlog akcionog plana poboljšavanja procesa, potvrđuju korisničku prihvatljivost i deklarisanu primenljivost SSE CMM modela i SSAM metoda evaluacije procesa zaštite za razvoj optimalnog programa zaštite, profilisanje organizacija zaštite i druge brojne aplikacije u oblasti IKT zaštite. 