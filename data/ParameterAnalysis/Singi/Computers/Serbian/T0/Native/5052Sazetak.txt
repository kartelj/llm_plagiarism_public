U doktorskoj disertaciji predložena je jedna klasa sistema za generisanje i distribuciju kriptoloških ključeva na osnovu više biometrijskih modaliteta. Teorijskim okvirom obuhvaćena su dva biometrijska modaliteta, otisak prsta i iris. U radnim režimima sistem koristi heš vrednosti koje su dobijene u početnoj fazi, tj. fazi upisa. Osim ovih vrednosti, u upotrebi su pomoćni podaci koji čine da biometrijski podaci budu poništivi i na ovaj način štite privatnost biometrijskih podataka. Takođe, pružaju zaštitu kriptološkim parametrima. Biometrija irisa, kao izvor najbogatiji sa bioinformacijom, upotrebljena je u svrhu ekstrakcije tajnog ključa, dok se za servis autentifikacije koristi otisak prsta. Eksperimentalna analiza koja je obuhvatila kompletan istraživački deo rada u tezi, zasniva se na uzorcima dobijenim iz CASIA biometrijske baze podataka, a postignuti eksperimentalni rezultati ukazuju na značajne doprinose koji u velikoj meri podižu performanse ove klase sistema. Ključne reči: višemodalna biometrija, poništiva biometrija, biometrijski sistemi, generisanje kriptoloških ključeva, performanse sistema. 