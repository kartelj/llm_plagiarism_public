Na početku 21. veka, informaciona tehnologija je postala ključni deo obrazovanja. Glavni izazov u tom periodu bio je nabavljanje opreme i uvođenje informacionih tehnologija u moderno obrazovanje. Veliki potencijal ovih tehnologija nije bio dovoljno iskorišćen u mnogim zemljama u razvoju, a jedan od glavnih razloga je bila nedovoljna tehnička opremljenost škola, kao i nedostatak obuke nastavnika za njihovu upotrebu. Većina softvera koje škole koriste su vlasnički (komercijalni) softveri, koji se naplaćuju po visokim cenama. Cilj ovog istraživanja je da istakne nove fokuse za istraživanje u oblasti informacionih sistema i obrazovanja, posebno da se naglasi mogućnosti i uticaj Open Source softvera. Ova tema je veoma relevantna u stručnim krugovima, od kada je grad Minhen odlučio da pređe na Open Source softvere kako bi uštedeo značajnu sumu novca. Vođene ovim primerom, neke od zemalja Evropske Unije razmatraju prelazak njihovih računarskih sistema na softvere otvorenog koda, ali ima i onih koje su već napravile prve korake u tom pravcu. Ova tema treba da se sagleda iz različitih perspektiva, kao što su: ekonomski, računarski, pedagoški, sociološki, kulturološki, pravni aspekti i sl. U radu su napravljena poređenja između Microsoft Windows i GNU/Linux operativnih sistema, oko kojih postoje dugotrajne debate o njihovoj primenljivosti i superiornosti. Takođe se proučavaju tehnološke konkurencije između Open Source koda i vlasničkog softvera, uzimajući u obzir i njihove filozofije nastanka i razvoja. U dokazivanju primenljivosti ovih sistema na istom hardveru kao kod konkurenata, uradili smo testove koji pokazuju mogućnosti oba sistema na istim hardverskim arhitekturama.