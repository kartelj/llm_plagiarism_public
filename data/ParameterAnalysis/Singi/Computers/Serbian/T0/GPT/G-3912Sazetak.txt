Pristupačni turizam, turizam bez barijera, turizam za sve, su izrazi koji označavaju turizam prilagođen svim kategorijama potrošača. Ovaj koncept je relativno nov i neistražen na našem tržištu, dok je globalno prepoznata njegova vrednost i posvećuje mu se velika pažnja kroz naučne studije, istraživanja i prilagođavanje turističke ponude. Pružanje proizvoda i usluga u okruženju prilagođenom svim korisnicima je veliki izazov za turističku industriju. Praćenje globalnih trendova u turizmu, usvajanje propisa i usklađivanje sa zakonima i strategijama Evropske unije, garantuje ovim kategorijama potrošača pravo na ravnopravno učešće u svim društvenim aktivnostima, uključujući i provođenje slobodnog vremena. Pristupačnost mora biti integralni deo svake odgovorne i održive turističke politike i strategije, što zahteva napore na nacionalnom nivou kroz ulaganje u pristupačnost svih sektora turističke industrije. Praćenje i prilagođavanje propisa nije samo imperativ ljudskih prava, već i poslovna prilika. Međutim, potrebna je promena mišljenja i modela pružanja usluga, posebno u hotelijerstvu, kako bi se zadovoljile potrebe korisnika pristupačnog turizma. Pristupačno okruženje i usluge poboljšavaju kvalitet hotelskog proizvoda, povećavajući konkurentnost turističkih destinacija. Analizirani su stavovi menadžmenta Beogradskih hotela prema pristupačnom turizmu, njihova ponuda prilagođena korisnicima, kadrovska politika i promocija pristupačnih smeštajnih kapaciteta. Cilj istraživanja je bio utvrditi stavove menadžmenta o doprinosu pristupačnog turizma uspehu njihovog poslovanja.