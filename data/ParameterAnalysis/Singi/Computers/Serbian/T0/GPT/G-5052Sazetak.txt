U doktorskoj tezi predstavljena je specifična klasa sistema za kreiranje i distribuciju kriptografskih ključeva, zasnovana na višestrukim biometrijskim modalitetima. Dva biometrijska modaliteta, otisak prsta i iris, su obuhvaćena teorijskim okvirom. Sistem u svojim operativnim modovima koristi heš vrednosti dobijene tokom inicijalne, odnosno faze upisa. Pored ovih vrednosti, koriste se i dodatni podaci koji omogućavaju poništavanje biometrijskih podataka, čime se štiti njihova privatnost. Ovi podaci takođe pružaju zaštitu kriptografskim parametrima. Biometrija irisa, koja je najbogatiji izvor bioinformacija, koristi se za ekstrakciju tajnog ključa, dok se otisak prsta koristi za autentifikacioni servis. Eksperimentalna analiza, koja je obuhvatila celokupan istraživački deo teze, bazirana je na uzorcima iz CASIA biometrijske baze podataka. Postignuti eksperimentalni rezultati ukazuju na značajne doprinose koji znatno poboljšavaju performanse ove klase sistema. Ključne reči: multimodalna biometrija, poništiva biometrija, biometrijski sistemi, kreiranje kriptografskih ključeva, performanse sistema.