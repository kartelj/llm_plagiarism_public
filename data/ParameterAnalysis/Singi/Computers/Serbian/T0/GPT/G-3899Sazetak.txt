Tema doktorske disertacije je analiza trenutnih problema povezanih sa konceptima razmene kriptografskih ključeva i autentifikacije korisnika u sistemima za tajnu komunikaciju. Disertacija se fokusira na proučavanje postojećih rešenja u ovoj oblasti i razvoj sopstvenog sistema za tajnu komunikaciju. Naučni cilj rada je unapređenje protokola za razmenu kriptografskih ključeva zasnovanih na ličnim identifikacionim dokumentima. Izvršena je detaljna analiza postojećih metoda sa namerom da se poboljša nivo zaštite u tajnoj komunikaciji i postavi temelj za razvoj novog sistema. Kombinacijom kriptografskih metoda koje garantuju poverljivost, autentičnost i integritet, uz korišćenje steganografskih metoda za prikriveno deljenje informacija, korisnicima predloženog sistema se omogućava efikasna i sigurna razmena tajnih poruka. Na osnovu analize rezultata istraživanja, zaključeno je da je upotreba ličnih identifikacionih dokumenata za razmenu kriptografskih ključeva koji se koriste u tajnoj komunikaciji opravdana.