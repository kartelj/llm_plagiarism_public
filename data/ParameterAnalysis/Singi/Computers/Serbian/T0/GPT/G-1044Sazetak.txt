Usled složenosti procesa adaptivnog elektronskog obrazovanja, u našoj zemlji do sada nije bilo mnogo istraživanja koja su se bavila ovom temom, kako sa metodološke strane, tako i sa strane izgradnje integrisanog sistema elektronskog obrazovanja. Iz tog razloga, sadržaj prezentovan u ovom radu ima poseban značaj. Elektronsko obrazovanje, kao složen sistem, obuhvata predavanja na daljinu, učenje na daljinu, nastavne materijale u različitim formatima, individualni i grupni proces učenja, kao i tutorstvo i interaktivni rad. Da bi se unapredila efikasnost i efektivnost sistema elektronskog obrazovanja, neophodno je prvenstveno uzeti u obzir karakteristike studenata i njihove stilove učenja. Na osnovu podataka prikupljenih različitim metodama: anketama, kroz sisteme za obrazovanje na daljinu, na osnovu subjektivne procene nastavnika, kao i na osnovu podataka iz poslovnog informacionog sistema, utvrđuju se preferencije studenata. Nakon toga, na osnovu ovih podataka, vrši se adaptacija, odnosno proces koji prilagođava rad sistema na osnovu informacija o studentu. Osnovni ciljevi koji se adaptacijom sistema elektronskog obrazovanja mogu postići su unapređenje dizajna i korisnosti kursa, pomoć u pronalaženju informacija na kursu, efikasnije pretraživanje i smeštanje rezultata pretrage u kontekst interesovanja studenta, kao i povećanje lojalnosti studenta. Glavna hipoteza, koja je razvijena i dokazana u okviru ove disertacije, je da se implementacijom adaptivnog modela u okviru LMS sistema u elektronskom obrazovanju, može unaprediti obrazovni proces, podići nivo kvaliteta poslovnih procesa u e- obrazovanju i opravdati troškovi uvođenja. Korišćenjem razvijenog adaptivnog modela mogu se rešavati problemi iz oblasti obrazovanja na daljinu kao što su: prilagođavanje nastavnih materijala potrebama studenata, realizacija kvalitetnog sistema izveštavanja na osnovu podataka prikupljenih u sistemima za upravljanje učenjem, realizacija portala za elektronsko učenje, i drugi. Na ovaj način postiže se povećavanje broja upisanih i diplomiranih studenata, smanjenje troškova, bolje korišćenje finansijskih sredstava, donošenje kvalitetnijih odluka, itd. U ovoj doktorskoj disertaciji detaljno je obrađena primena adaptivnih metoda i tehnika u elektronskom obrazovanju, sa ciljem izgradnje adaptivnog modela za nastavni predmet Programiranje za Internet. Eksperimentalni deo je realizovan u obliku adaptivnog elektronskog kursa za programiranje u programskom jeziku JAVA, u Laboratoriji za informatiku Visoke tehnološke škole strukovnih studija u Šapcu. Merenje relevantnih parametara i analiza dobijenih rezultata su obavljeni pomoću standardnih statističkih metoda. Rezultati istraživanja su pokazali da su studenti, koji su pohađali kurs adaptiran prikazanim metodama i tehnikama, ostvarili bolje rezultate u odnosu na studente koji su pohađali neadaptirani kurs.