U ovoj disertaciji sprovedena je analiza performansi bežičnog prenosa signala u prisustvu α-k-µ-g i k-µ-g fedinga u kanalu. Izrađeni su izrazi u zatvorenom obliku za funkcije gustine verovatnoće raspodele i kumulativnu funkciju raspodele odnosa signal-šum (SNR) na prijemu kada se bežični prenos obavlja kroz kanale sa fedingom. Standardne mere kvaliteta, odnosno performansi primljenog signala, kao što su verovatnoća otkaza (OP - Outage probability) i srednji broj osnih preseka (LCR- Level Crossing Rate), su primenjene i dobijene za različite slučajeve prenosa u funkciji različitih vrednosti parametara sistema. Analizirano je poboljšanje ovih mera performansi za slučaj kada se na prijemnoj strani koriste tehnike prostornog diverziteta kombinovanja. U disertaciji su razmatrane različite tehnike kombinovanja signala na prijemu, uključujući tehniku selektivnog kombinovanja signala (SC-Selection Combining) i tehniku kombinacije signala sa maksimalnim odnosom (MRC-Maximal Ratio Combining), sa ciljem procene mogućnosti slabljenja uticaja fedinga pri prenosu signala u kanalu. Takođe je sprovedena analiza simultanog uticaja fedinga i efekta senke pri bežičnom prenosu signala, uz razmatranje mogućnosti simultane primene tehnika makro-diverziteta kombinovanja navedenih tehnika prostornog diverziteta, kako bi se smanjili ovi štetni efekti smetnji i poboljšao kvalitet signala na prijemnoj strani. Rezultati dobijeni u ovoj disertaciji pokazuju da se primenom pristupa predloženih u tezi može postići smanjenje štetnih efekata α-k-µ-g i k- µ-g fedinga u kanalu pri različitim scenarijima bežičnog prenosa.