Društvene mreže i brzi protok informacija učinili su mobilne uređaje neizostavnim delom svakodnevnog života. Ipak, pre samo desetak godina, mobilne aplikacije su bile namenjene samo za specijalne potrebe. Operativne funkcije tih uređaja i aplikacija bile su daleko ispod mogućnosti koje su postojale. Ovakav razvoj mobilnih uređaja omogućile su naučne discipline koje se na prvi pogled ne čine povezane, ali su svoju sinergiju pokazale kroz razvoj mobilnih uređaja i njihovih aplikacija. Ovde se pre svega misli na telekomunikacije, elektroniku, softversko inženjerstvo i internet tehnologije. Brzi napredak ovih oblasti omogućio je da mobilni uređaji dostignu funkcionalnosti klasičnih računara, ali i da očekujemo dalji napredak. Jedan od ograničavajućih faktora je autonomija i energetska nezavisnost uređaja. Drugim rečima, sa trenutnom tehnologijom baterija, ne može se značajno produžiti autonomija uređaja. Tržište diktira potrebu za brzim procesorima, manjim dimenzijama uređaja (debljina), ali i što većim dimenzijama ekrana. Veoma je bitna i funkcionalnost mobilnog interneta bez kojeg mobilni uređaji ne bi imali svoju današnju funkciju. Jedan od ciljeva proizvođača mobilnih uređaja je kako da zadrže sve ove funkcionalnosti a da povećaju energetsku efikasnost a samim time i autonomiju rada uređaja. Povećavanje energetske efikasnosti uređaja moguće je postići putem hardverskih inovacija: proizvodnje komponenata sa manjim gubicima, procesorima koji bi radili na manjim naponima (manjim od 3.3 v) itd. Takođe, modemi za komunikaciju na baznim stanicama koji obezbeđuju mobilni internet uređaju, kreiraju se tako da imaju što veće iskorišćenje. Analizom rada mobilnih uređaja ustanovljeno je da je najveći potrošač energetskih resursa baterije ekran a zatim slede internet servisi. Pored hardverskih optimizacija kojima se može postići veća efikasnost, moguće je programskim putem omogućiti znatne uštede u potrošnji. Upotreba internet servisa odgovorna je za malu autonomnost mobilnih uređaja pa se može doći do zaključka da je ovo pravo mesto za optimizaciju. Naravno, internet servisi na mobilnom uređaju su širok pojam. Jedan od odgovora se krije u trenutnom konceptu mobilnih servisa. Većina aplikacija na mobilnom uređaju funkcioniše po principu master slave komunikacije sa nekim od mnogobrojnih servera. Drugim rečima: bilo da se radi o običnom čitanju poruka, aplikaciji za vremensku prognozu, nekoj socijalnoj mreži ili online strategiji, aplikacija i server razmenjuju značajne količine podataka u oba pravca. Aplikacija šalje i prima složene strukture podataka. U eri objektno orijentisanih programskih jezika ti podaci se mogu tretirati kao liste i nizovi instanci kasa ili objekti. Sam proces pakovanja i raspakivanja složenih struktura podataka u nizove bajtova pogodnih za slanje naziva se serijalizacija podataka. Ovim radom su dati rezultati energetske efikasnosti prenosa serijalizovanih podataka između mobilnih uređaja i servera. Realizovano je test okruženje u kome je najpre merena potrošnja električne energije tokom komunikacije sa serverom. Rezultati merenja su upotrebljeni za razvoj matematičkog modela u kome su kasnije kao parametri uvedene funkcije koje opisuju vreme potrebno za serijalizaciju i veličinu serijalizovanog zapisa. Podaci dobijeni ovim istraživanjem primenjeni su za definisanje eksperimentalnog okruženja API – CBSaver, gde se na osnovu matematičkih modela bira optimalan način serijalizacije i kompresije u realnom vremenu. Rezultati dobijeni tokom testa API – CBSaver-a ukazuju na smer u kome treba ići u cilju poboljšanje energetske efikasnosti.