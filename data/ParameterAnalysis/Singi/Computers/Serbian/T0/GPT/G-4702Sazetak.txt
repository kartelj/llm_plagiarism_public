Doktorska disertacija pod nazivom "Postljudski pogled: Uticaj automatizovanih slika na savremeni film" se bavi problematikom automatizovanih slika kao izražajnog sredstva u savremenom filmu, posmatrano kroz novu pojavu filma u digitalnoj eri. U doba kada su digitalne pokretne slike svuda oko nas, često ne znamo njihov izvor. Da li dolaze sa kamera naših računara, objektiva naših uređaja ili nadzornih sistema, slike se generišu automatski i algoritamski. Disertacija će istražiti kako ove, na prvi pogled nasumične i nezavisne, slike utiču na savremeni film. Film će biti analiziran kao autonomni medij, u okviru svoje medijske transdisciplinarnosti. Glavni cilj disertacije je da se istraži kako se postfilmske karakteristike filma, u doba kada su tehnologije produkcije i recepcije filma podložne radikalno promenjenim odnosima moći, odražavaju na odnos između ljudskog subjekta i njegovog neoliberalnog, tehnocentričnog okruženja, što je usko povezano sa posthumanim kontekstom. U uvodnom delu je predstavljen metodološki okvir disertacije koji se sastoji od teorijskog i empirijskog istraživanja, konstituisanog kroz analizu fenomena, zasnovanog na interdisciplinarnom pristupu temi. Prvo poglavlje se bavi referentnim okvirom za teoretizaciju automatizovane slike. U drugom poglavlju fenomen automatizovane slike je kontekstualizovan unutar posthumanističkih studija, dok se u trećem poglavlju objašnjava teoretizacija moguće analize automatizovane slike kao filmskog sredstva. Četvrto, peto i šesto poglavlje se bave konkretnim studijama slučaja, odnosno analizom primene automatizovanih slika u savremenom filmu, filma nadzornih kamera, filma računarskog ekrana, te pejzažnog filma, kao novih tendencija u istraživanju koncepta autonomnog filmskog snimanja. U odabranim studijama slučaja se primećuje zajednička tendencija dekonstrukcije klasičnog filmskog postupka kroz upotrebu atipičnih filmskih sredstava sa ciljem približavanja sadržaja tokovima savremene ekranske kulture, ali i novih skopičkih režima. Stoga, naučna opravdanost rada je utemeljena u cilju da se pruži kritički aparat za razumevanje tendencija savremenog filma kao jedne od implikacija posthumanističkog diskursa.