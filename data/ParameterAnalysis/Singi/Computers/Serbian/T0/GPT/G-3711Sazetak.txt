Sistem učenja na daljinu (eng. Distance Learning System - DLS) postaje sve učestaliji u modernom obrazovanju. Ovaj koncept se temelji na tutorskom sistemu i njegovim modulima (asistentski moduli, tutorski moduli, moduli za praćenje i prepoznavanje emocija, motivacije, itd.) koji funkcionišu u korelaciji sa povratnim informacijama iz sistema. Modularnost je posebno važna zbog korektivne uloge, adaptivne sposobnosti, automatizacije i samoregulacije DL sistema. Novi koncept DL sistema omogućava lakšu implementaciju, široku primenu i veću funkcionalnost modernih sistema za upravljanje učenjem (eng. Learning Management System - LMS). LMS sistemi se koriste za kreiranje, organizaciju, realizaciju, administraciju, verifikaciju kurseva u skladu sa obrazovnim okruženjem. Definisanje okruženja i priprema za nastavu počinje prepoznavanjem karakteristika studenata, nastavne grupe, podelom u podgrupe po orjentaciji, predznanju, predispozicijama, odnosno prepoznavanju individualnih karakteristika, sklonosti i mogućnosti studenata. Prilikom pristupanja kursu, tokom kursa, a posebno pri rešavanju problemskih zadataka, mogu se javiti nejasnoće i nerazumevanja, razvijaju se različite emocije, padovi koncentracije, motivacije, i sl. Tada DL sistem i pripadajući moduli moraju signalizirati nepravilnosti i slabosti koncepta učenja u skladu sa individualnim potrebama, a uz pomoć modula korektivnih funkcija prevazilaziti ih. Iz tog razloga je od ključne važnosti na početku identifikovati validne faktore obrazovnog okruženja i karakteristike studenta. U skladu sa tim, neophodno je grupi/pojedincu dodeliti odgovarajući skup modula DL sistema za uspešno praćenje kursa i kvalitetnu procenu uspešnosti završetka kursa. Različitost faktora koji definišu okruženje neophodno je definisati težinskim faktorom, obzirom na posledične efekte. Stoga, neophodno je izraditi matematičke modele za ocenjivanje rada studenata koji studiraju na daljinu, na osnovu ulaznih parametara sa jedne strane (opšti uspeh, uspeh iz srodnih predmeta prethodnog nivoa školovanja, motivisanost studenta za studije, i sl.), te na osnovu reakcija tokom kursa na zadate probleme i zadatke, dobijenih u cilju uspešnog savlađivanja gradiva, sa druge strane. Takođe, neophodno je izraditi matematičke modele višekriterijumskog (VK) ocenjivanja odgovarajućih platformi za DL studije sa ciljem da se odredi za date situacije odgovarajući način održavanja nastave za pojedine studente ili grupe. Jednostavna primena poznatih metoda VKA ponekad nije moguća, zbog same strukture metoda. Stoga, u cilju postizanja odgovarajućih rezultata, razvija se prilagođeni VK metoda za ocenjivanje za konkretni slučaj, tj. za konkretno obrazovno okruženje.