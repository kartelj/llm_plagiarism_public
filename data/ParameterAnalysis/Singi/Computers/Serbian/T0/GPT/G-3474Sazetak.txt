Tokom perioda brzog napretka informacionih tehnologija, njihova upotreba u obrazovanju je postala sve značajnija. Mnoge obrazovne institucije koriste DLS platforme za edukaciju, kao dodatak tradicionalnom obrazovanju. Međutim, sve je veći broj visokoškolskih ustanova, kako u svetu, tako i u našoj zemlji, koje su usvojile ovaj pristup obuci i organizovale učenje na daljinu. Ovaj rad je imao za cilj da prikaže trenutno stanje kvalitetnih DLS sistema za elektronsko učenje. Istraživani su različiti modeli sistema e-učenja i predloženi su potencijalni budući pravci razvoja. Korišćenje sistema za upravljanje učenjem, inteligentnih tutorskih sistema, adaptivnih obrazovnih hipermedijskih sistema u obrazovanju omogućilo je stvaranje velike baze podataka o načinima na koje studenti uče. Sistemi za upravljanje učenjem (eng. Learning Management System - LMS) koriste se za kreiranje, organizaciju, realizaciju, administriranje online kurseva, programa obuke nezavisno od specifične lokacije i vremena održavanja. Moodle (eng. Modular Object Dynamic Learning Environment) je jedan od najčešće korišćenih sistema za upravljanje učenjem. Ovaj open-source sistem se zasniva na skupu PHP modula koji se instaliraju na Web server i MySQL, Postgres bazama podataka. Fokus je stavljen na poboljšanje uspešnosti studenata u procesu polaganja ispita, ali i na tehničke aspekte sistema e-učenja koji bi mogli obezbediti održivi razvoj sistema u svetlu brzih promena u razvoju i implementaciji informaciono-komunikacionih tehnologija.