Medicina je oblast u kojoj je digitalizacija slika i njihova obrada omogućila značajan napredak. Kompjuterska obrada digitalnih medicinskih slika može značajno ubrzati dijagnostički proces, otkrivajući čak i najmanje promene na tkivima koje su nevidljive golim okom. Obrada medicinskih slika obuhvata slike koje su generisane različitim izvorima, kao što su rendgen, ultrazvuk, magnetna rezonanca, i snimljene različitim uređajima, kao što su skeneri, mikroskopske slike, endoskopske kapsule i drugi. Kontinuirani napredak u medicinskoj tehnologiji snimanja rezultirao je slikama visoke rezolucije, trodimenzionalnim anatomskim i fiziološkim slikama. Međutim, ovaj napredak je doveo do novih problema i izazova u procesiranju medicinskih slika. Mnogi od ovih problema su teški optimizacioni problemi, za čije rešavanje se u poslednjih dvadeset godina uspešno koriste algoritmi inspirisani prirodom, posebno algoritmi inteligencije rojeva. Da bi se ovi algoritmi efikasno primenili na probleme optimizacije u obradi medicinskih digitalnih slika, neophodno je da se prilagode konkretnom problemu. Ova oblast je aktivno polje naučnog istraživanja, što se može zaključiti na osnovu velikog broja naučnih i stručnih radova, knjiga, časopisa i konferencija posvećenih ovoj temi. U ovoj disertaciji su predstavljeni različiti algoritmi inteligencije rojeva i njihova primena na različite optimizacione probleme obrade medicinskih digitalnih slika. Konkretno, algoritam slepog miša, algoritam vatrometa i algoritam svica su korišćeni za registraciju slika retine, segmentaciju MRI slika mozga, detekciju krvarenja na slikama endoskopske kapsule, kompresiju slika, detekciju leukemije na mikroskopskim slikama i detekciju emfizema na CT slikama pluća. Svaki od razmatranih problema je specifičan i za njihovo rešavanje su prilagođeni algoritmi inteligencije rojeva. Modifikovani i prilagođeni algoritmi inteligencije rojeva za primenu u obradi medicinskih digitalnih slika su testirani na standardnim skupovima test slika prikupljenim za razmatrane probleme. Poređenjem predloženih metoda unapređenja obrade medicinskih digitalnih slika pomoću algoritama inteligencije rojeva sa drugim savremenim algoritmima iz literature, pokazano je da su dobijeni bolji rezultati, što dovodi do zaključka da je moguće pronaći bolje metode i tehnike za rešavanje problema optimizacije koji se pojavljuju prilikom analize i obrade medicinskih digitalnih slika prilagođavanjem i primenom algoritama inteligencije rojeva.