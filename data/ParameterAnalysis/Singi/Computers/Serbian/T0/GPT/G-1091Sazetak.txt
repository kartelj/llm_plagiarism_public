Profesionalni entiteti poput vlade, vojske, policije, bezbednosnih agencija i slično, zahtevaju najviši stepen zaštite komunikacija. Oni ne mogu da se oslone na sisteme zaštite dostupne javnosti. Takođe, ne mogu se osloniti ni na bezbednosne sisteme koji nisu razvijeni unutar same organizacije i čiji su radni principi, kao i potencijalne greške u dizajnu i implementaciji, poznati izvan organizacije. Da bi se postigao najviši nivo zaštite komunikacija, profesionalni entiteti moraju razviti svoje sisteme zaštite, otporne na sve poznate vrste napada. Celokupan razvoj komunikacionog sistema uključuje razvoj komponenti na svim nivoima - od korisničkog interfejsa do komunikacione infrastrukture. Ovakav razvoj zahteva velike resurse i investicije, kao i vreme za razvoj, testiranje i otklanjanje grešaka. U ovom radu se analiziraju mogućnosti korišćenja postojećih javnih komunikacionih infrastruktura i tehnologija za razvoj i primenu sopstvenog sistema koji pruža najviši nivo zaštite komunikacija. U radu je prikazan detaljan proces razvoja i karakteristike rešenja zasnovanog na integraciji sopstvenih šifarskih algoritama na mrežnom komunikacionom sloju.