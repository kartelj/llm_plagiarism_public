Otkrivanje anomalija predstavlja identifikaciju sumnjivih aktivnosti u računarskoj mreži, što se postiže upoređivanjem nepoznatog sadržaja sa statističkim modelom uobičajenog mrežnog saobraćaja. Binarni klasifikatori zasnovani na superviziranom mašinskom učenju pokazali su se kao efikasno rešenje za ovakve modele. U ovom radu predstavljeno je pet vrsta binarnih klasifikatora: k-najbližih suseda, k-najbližih suseda sa težinskim koeficijentima, stabla odlučivanja, modeli vektora podrške i feedforward neuronska mreža. Glavni izazov kod superviziranog mašinskog učenja je velika količina podataka potrebna za preciznost klasifikatora. Da bi se skratilo vreme obuke klasifikatora, uz minimalno smanjenje tačnosti modela, u ovom radu je implementirano preprocesiranje koje se sastoji od dve faze: odabir numeričkih atributa i skaliranje atributa u simetrične granice. Razvijena je nova metoda zasnovana na upotrebi tangens hiperboličke funkcije i damping strategije Levenberg-Marquardt algoritma. Kako bi se demonstrirao pozitivan uticaj ovakvog preprocesiranja na vreme obuke i tačnost klasifikatora, korišćena je Kyoto 2006+ baza podataka, jedina javno dostupna baza realnog mrežnog saobraćaja namenjena isključivo za istraživanje detekcije anomalija u računarskim mrežama. Od izabranih klasifikatora, najbrži je feedforward neuronska mreža, dok je model k-najbližih suseda sa težinskim koeficijentima pokazao najveću preciznost. Pretpostavlja se da klasifikatori treba da detektuju ili anomaliju ili normalan mrežni saobraćaj, ali se ponekad javlja konflikt u proceni anomalije. Detektor konflikta je blok koji izvršava logičku ekskluzivno ili (XOR) operaciju nad izlazima klasifikatora. Ako oba klasifikatora istovremeno detektuju anomaliju ili prepoznaju saobraćaj kao normalan, njihova odluka je da nema konflikta. U suprotnom, konflikt je detektovan. Broj detektovanih konflikata omogućava dodatno otkrivanje promena u ponašanju računarske mreže.