Danas postoji veliki broj algoritama rojne inteligencije koji se efikasno primenjuju u rešavanju različitih kompleksnih problema optimizacije. Svi ovi algoritmi dele zajedničke elemente: operator za lokalnu pretragu (eksploataciju) oko identifikovanih potencijalnih rešenja i operator globalne pretrage (eksploracije) koji pomaže u izbegavanju lokalnih optimuma. Algoritmi rojne inteligencije se obično inicijalno testiraju na neograničenim, ograničenim ili visoko-dimenzionalnim skupovima standardnih test funkcija. Takođe, mogu se unaprediti, prilagoditi, modifikovati, hibridizovati, kombinovati sa lokalnom pretragom. Krajnji cilj je primena ovakve metaheuristike za optimizaciju problema iz realnog sveta. Oblasti rešenja, odnosno prostori pretrage praktičnih kompleksnih problema optimizacije mogu biti različiti. Rešenja mogu biti vektori iz skupa realnih brojeva, celih brojeva, ali mogu biti i kompleksnije strukture. Algoritmi rojne inteligencije moraju se prilagoditi za različite prostore pretrage što može biti jednostavno podešavanje parametara algoritma ili prilagođavanje za celobrojna rešenja jednostavnim zaokruživanjem dobijenih realnih rešenja, ali za neke prostore pretrage potrebno je gotovo potpuno prepravljanje algoritma, uključujući i operatore eksploatacije i eksploracije, zadržavajući samo proces vođenja, odnosno inteligenciju roja. U disertaciji su predstavljeni različiti algoritmi rojne inteligencije i njihova prilagođavanja za različite prostore pretrage i primene na praktične probleme. Cilj ove disertacije je analizirati i prilagoditi, u zavisnosti od ciljne funkcije i prostora rešenja, algoritme rojne inteligencije. Predmet disertacije obuhvata sveobuhvatan pregled postojećih implementacija algoritama rojne inteligencije. Disertacija takođe obuhvata komparativnu analizu, prikaz slabosti i snaga pojedinih algoritama u odnosu na druge, zajedno sa istraživanjem prilagođavanja algoritama rojne inteligencije za različite prostore pretrage i njihovu primenu na praktične probleme. Razmatrani su problemi sa realnim rešenjima kao što su optimizacija mašine potpornih vektora, grupisanje podataka, sa celobrojnim rešenjima kao što je slučaj problema segmentacije digitalnih slika i za probleme gde su rešenja posebne strukture kao što su problemi planiranja putanje robota i triangulacije minimalne težine. Modifikovani i prilagođeni algoritmi rojne inteligencije za različite prostore pretrage i primene na praktične probleme testirani su na standardnim skupovima test podataka i upoređeni sa drugim savremenim metodama za rešavanje posmatranih problema iz literature. Pokazane su uspešne prilagođavanja algoritama rojne inteligencije za razne prostore pretrage. Ovako prilagođeni algoritmi su u svim slučajevima postigli bolje rezultate u poređenju sa metodama iz literature, što dovodi do zaključka da je moguće prilagoditi algoritme rojne inteligencije za razne prostore pretrage, uključujući i kompleksne strukture, i postići bolje rezultate u poređenju sa metodama iz literature.