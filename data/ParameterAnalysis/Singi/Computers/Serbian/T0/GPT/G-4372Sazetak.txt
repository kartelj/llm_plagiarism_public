Svaki dan, savremene kompanije se bore sa problemom preopterećenosti informacijama i podacima, što otežava njihov rad i donošenje efikasnih poslovnih odluka. Postoji sve veća potreba za pronalaženjem novih načina primene menadžmenta znanja kako bi se efikasno koristila memorija organizacije (znanje), kako bi se unapredilo poslovanje. Takođe, kompanije sve više obraćaju pažnju na zaštitu pristupa memoriji organizacije (znanju kompanije), njegovoj razmeni i upravljanju, i to postaje fokus njihovog poslovanja. Primena koncepta poslovne inteligencije u upravljanju memorijom organizacije postaje ključni element strategije uspešnih kompanija. Integrisano automatizovano upravljanje memorijom organizacije (znanjem kompanije), iako je veoma kompleksno, predstavlja rešenje za interakciju menadžmenta znanja i informacionih tehnologija. To omogućava potpuno razumevanje procesa donošenja odluka u kompaniji, kao i procesa toka dokumenata, informacija i podataka. Kroz integrisano automatizovano upravljanje memorijom organizacije, kompanija ima mogućnost da dobije detaljne podatke koji olakšavaju poslovno odlučivanje. Takođe, postoji i potreba za zaštitom takvog integrisanog automatizovanog procesa. U skladu sa određenim i usvojenim međunarodnim standardima (ISO 27001), menadžment u sistemu kao što je memorija organizacije treba da obezbedi efikasnu implementaciju, praćenje i unapređenje sistema za rukovanje bezbednošću memorije organizacije. Zaštita i bezbednost memorije organizacije kroz kriptografska rešenja treba da zadovolji balans između zahteva korisnika, funkcionalnosti unutar memorije organizacije i potrebe za zaštitom osetljivih podataka i očuvanja njihovog integriteta. Ovaj integrisani automatizovani proces upravljanja memorijom organizacije predstavlja rešenje koje bi moglo da se primeni kako u oblasti učenja inteligentnih sistema, tako i u postojećim sistemima savremenog poslovnog odlučivanja. Jedan od predloženih načina zaštite integrisanog sistema za proces upravljanja memorijom organizacije u ovom radu biće i mogućnost snimanja u šifrovanom obliku, čime podaci postaju dostupni samo kroz informacioni sistem kompanije. U ovom radu će biti predstavljeno sopstveno kriptografsko rešenje zaštite memorije organizacije sa stanovišta menadžmenta znanja. Pristup dokumentima i podacima će imati samo ovlašćeni korisnici sistema na osnovu definisanih dozvola pristupa. Autentičnost dokumenata i njihova nepromenljivost bi se obezbedila pomoću digitalnih potpisa, što predložena kriptografska rešenja obezbeđuju u skladu sa aktuelnim zakonskim propisima za elektronski dokument. Takođe, biće razmotreni principi i modeli koji obezbeđuju i zaštitu podataka i privilegovan pristup podacima, a sve u cilju donošenja odluka zasnovanih na memoriji organizacije. Najbolji primer za ovakvu analizu su bezbednosno-informativne agencije, a brojni su primeri, kako dobrih organizacija, tako i propusta u njihovom radu.