Osnovni cilj ovog istraživanja je kreiranje novog, sveobuhvatnog modela semiotike/aksiologije razlikovanja-tumačenja-razmišljanja, sa posebnim fokusom na njegovu primenu na vizuelne objekte, fenomene i medije - koji se obično smatraju vrednostima ili nosiocima vrednosti - i na prakse koje ili stvaraju vrednosti ili kodiraju/šifriraju vrednosti. Dakle, ova studija, ovo posmatranje neće se baviti svakim pojedinačnim vizuelnim objektom, niti jezičkim izrazima korišćenim u različitim oblastima ljudskog interesa za vrednosti, već će umesto toga predložiti opštu strategiju, osnovni metod razmišljanja o uslovima i razlozima za stvaranje različitih vrednosti, kao i upotrebu mnogih izraza i reči, istorijskih i novonastalih, odnosno predložiti metod organizacije i klasifikacije pri razlikovanju, tumačenju, razmišljanju, doživljavanju i procenjivanju senzornih pojava, posebno vizuelnih pojava - vizuelnog. Proizvedena teorija će, pored kratkog pregleda istorije semiotičkih razmatranja, predstaviti novo tumačenje i tehničke izraze semiotike/aksiologije, teorije rasuđivanja znakova/simbola, objasniti ih i definisati, a zatim predložiti i prikazati njihovu primenu u tumačenju i procenjivanju četiri aspekta (estetski, funkcionalni, moralno-etički, saznajni) senzornih pojava, sa posebnim fokusom na vizuelnu oblast ljudske senzornosti i na vizuelnost pojava, kao i na postupke, sredstva i medije pri konstruisanju veštačkih pojava, kao i na znakovno/simbolno kodiranje i dekodiranje u praksama vizuelnih umetnosti, dizajna, te komunikacijskog dizajna predstavljenim istorijskim primerima. Poseban cilj istraživanja je da prikaže dinamiku semiotičkog razlikovanja-tumačenja-razmišljanja fenomena koji nužno pretpostavlja, nerazdvojiv je i ograničen antropocentrično generisanim dualitetima, primarnim polaritetima, kao što su: subjekt / objekt, stvarno / nestvarno, istinito / lažno, primereno / neprimereno, prijatno / neprijatno, funkcionalno / disfunkcionalno, itd., odnosno strukturalno postavljenim vrednosnim polarnostima otelotvorenim u tehno-faktima tokom pet istorijskih faza: zapadne renesanse, pre-industrijskog, industrijskog, informacijskog i post-informacijskog razdoblja, te da prikaže kako istorijski, kulturološko generisani i semantički definisani polariteti hronološki teže "izjednačavanju", (r)evolucijama, prevratima i hijerarhijskim obrtima, te istovremeno reprodukciji, održavanju sintaksičkog kontinuiteta i strukturalnog integriteta dualnosti, odnosno očuvanju strukturalno primarne polarnosti matematičkog tipa + / – , a analiziranjem istorijskih pojava, događaja, primera i prekretnica koje su doprinele semantičkim promenama polarnosti, a u kontekstu kreativnosti, inovativnosti, istorijskog povećanja proizvodne, reproduktivne, multiplikativne efikasnosti, te raspodele vrednosti.