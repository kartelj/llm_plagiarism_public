U ovoj doktorskoj tezi predstavljen je novi biometrijski kriptosistem otisaka prstiju, zasnovan na sistemu fazi povezivanja i dubokim konvolucionim neuronskim mrežama. Glavni doprinos ovog rada je novi metod za automatsko izdvajanje obeležja fiksne dužine iz otisaka prstiju, koji je u potpunosti zasnovan na konvolucionim neuronskim mrežama. Kvantizacijom obeležja kodiranjem sa dva bita, biometrijski šabloni su prevedeni u binarni domen, što je omogućilo korišćenje XOR biometrije i razvoj biometrijskog kriptosistema koji se može koristiti za upravljanje ključevima (engl. key-release) ili zaštite šablona. Varijabilnost biometrijskih podataka je smanjena korišćenjem BCH koda za korekciju grešaka, koji radi na nivou bloka, čime je otporan na poznate statističke napade. Predloženi biometrijski kriptosistem može upravljati ključevima dužine 265 bita, što ispunjava zahteve savremenih kriptografskih sistema, uz prihvatljivu marginu EER greške od 1%. Evaluacija eksperimentalnih rezultata potvrđuje značajan napredak u odnosu na druge biometrijske kriptosisteme i sisteme za poređenje otisaka na osnovu njihove teksture.