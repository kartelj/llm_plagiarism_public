Tema disertacije je analiza modela interoperabilnosti u sistemima za elektronsko poslovanje, koji su zasnovani na servisno orijentisanom razvoju softvera, posmatrano iz različitih uglova. U okviru ovog istraživanja, razmatrane su sledeće teme: standardi; okviri za interoperabilnost i arhitektura informacionih sistema preduzeća; semantičke tehnologije bazirane na ontologijama; kao i servisna orijentacija. Pregledom trenutnog stanja, najboljih praksi i trendova, disertacija pruža rešenja za probleme interoperabilnosti kroz uvođenje: metodološkog okvira za povezivanje na ad-hoc osnovu u sistemima elektronskog poslovanja; generičkog meta modela za održavanje semantičke konzistentnosti sistema i opisivanje i otkrivanje komponenti u sistemima elektronskog poslovanja; modela servisno orijentisane arhitekture za semantičku interoperabilnost poslovnih procesa na ad-hoc osnovu. Verifikacija sprovedenih istraživanja izvršena je kroz uspostavljanje interoperabilnosti i poboljšanje izvršenja aktivnosti poslovnih procesa u oblasti zaštite kulturnih dobara. Postignuti rezultati su doprineli efikasnijem korišćenju dostupnih informacija, dokumenata i ilustrativnih materijala o različitim vrstama kulturnih dobara.