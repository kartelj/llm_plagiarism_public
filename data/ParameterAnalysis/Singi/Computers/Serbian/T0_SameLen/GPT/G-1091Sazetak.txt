Profesionalni entiteti - vlada, vojska, policija, bezbednosne agencije i slično - zahtevaju najviši stepen zaštite komunikacija. Ovi entiteti ne mogu se oslanjati na javno dostupne zaštitne sisteme. Takođe, ne mogu se oslanjati ni na bezbednosne sisteme koji nisu razvijeni unutar sopstvene organizacije i čiji su principi rada, kao i potencijalne greške u dizajnu i implementaciji, poznati izvan organizacije. Da bi se postigao najviši stepen zaštite komunikacija profesionalni entiteti moraju razviti sopstvene zaštitne sisteme, otporne na sve poznate vrste napada. Kompletan razvoj komunikacionog sistema podrazumeva razvoj komponenti na svim nivoima - od korisničkog interfejsa do komunikacione infrastrukture. Ovakav razvoj zahteva ogromne resurse i investicije, kao i vreme za razvoj, testiranje i otklanjanje grešaka. U ovom radu se analiziraju mogućnosti za korišćenje postojećih javnih komunikacionih infrastruktura i tehnologija za razvoj i upotrebu sopstvenog sistema koji pruža najviši stepen zaštite komunikacija. U okviru rada prikazan je detaljan proces razvoja i karakteristike rešenja zasnovanog na integraciji sopstvenih šifarskih algoritama na mrežnom komunikacionom sloju.