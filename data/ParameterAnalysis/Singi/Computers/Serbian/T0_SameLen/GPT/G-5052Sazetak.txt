U doktorskoj tezi predstavljena je jedna vrsta sistema za kreiranje i distribuciju kriptografskih ključeva baziranih na više biometrijskih modaliteta. Dva biometrijska modaliteta, otisak prsta i iris, su obuhvaćena teorijskim okvirom. Sistem u radnim režimima koristi heš vrednosti dobijene u inicijalnoj fazi, odnosno fazi upisa. Pored ovih vrednosti, koriste se i pomoćni podaci koji omogućavaju poništavanje biometrijskih podataka i na taj način štite privatnost biometrijskih informacija. Takođe, obezbeđuju zaštitu kriptografskim parametrima. Biometrija irisa, kao najbogatiji izvor bioinformacija, korišćena je za ekstrakciju tajnog ključa, dok se otisak prsta koristi za servis autentifikacije. Eksperimentalna analiza koja je obuhvatila celokupan istraživački deo teze, bazirana je na uzorcima iz CASIA biometrijske baze podataka, a postignuti eksperimentalni rezultati ukazuju na značajne doprinose koji znatno unapređuju performanse ove vrste sistema. Ključne reči: multimodalna biometrija, poništiva biometrija, biometrijski sistemi, kreiranje kriptografskih ključeva, performanse sistema.