Medicina je jedna od oblasti gde je digitalizacija slika i njihova obrada omogućila značajan napredak. Računarska obrada digitalnih medicinskih slika može drastično ubrzati dijagnostički proces, otkrivajući čak i najmanje promene na tkivima koje nisu vidljive golim okom. Obrada medicinskih slika obuhvata slike generisane različitim izvorima kao što su rendgen, ultrazvuk, magnetna rezonanca, i snimljene različitim uređajima kao što su skeneri, mikroskopske slike, endoskopske kapsule i drugi. Kontinuirani napredak u medicinskoj tehnologiji snimanja rezultirao je slikama visoke rezolucije, trodimenzionalnim anatomskim i fiziološkim slikama. Međutim, ovi napreci su doneli nove probleme i izazove u procesiranju medicinskih slika. Mnogi od ovih problema predstavljaju teške optimizacione probleme za čije se rešavanje u poslednjih dvadeset godina uspešno koriste algoritmi inspirisani prirodom, posebno algoritmi inteligencije rojeva. Da bi se ovi algoritmi primenili na probleme optimizacije u obradi medicinskih digitalnih slika, neophodno je da se posebno prilagode konkretnom problemu. Ova oblast predstavlja aktivnu sferu naučnog istraživanja, što se može zaključiti na osnovu velikog broja naučnih i stručnih radova, knjiga, časopisa i konferencija koji su joj posvećeni. U ovoj tezi predstavljeno je nekoliko algoritama inteligencije rojeva i njihova primena na različite optimizacione probleme obrade medicinskih digitalnih slika. Konkretno, algoritam slepog miša, algoritam vatrometa i algoritam svica korišćeni su za registraciju slika retine, segmentaciju MRI slika mozga, detekciju krvarenja na slikama endoskopske kapsule, kompresiju slika, detekciju leukemije na mikroskopskim slikama i detekciju emfizema na CT slikama pluća. Svaki od razmatranih problema je specifičan i za njihovo rešavanje prilagođeni su algoritmi inteligencije rojeva. Modifikovani i prilagođeni algoritmi inteligencije rojeva za primenu u obradi medicinskih digitalnih slika testirani su na standardnim skupovima test slika prikupljenim za razmatrane probleme. Poređenjem predloženih metoda unapređenja obrade medicinskih digitalnih slika pomoću algoritama inteligencije rojeva sa drugim savremenim algoritmima iz literature, pokazano je da su dobijeni bolji rezultati, što dovodi do zaključka da je moguće pronaći bolje metode i tehnike za rešavanje problema optimizacije koji se pojavljuju prilikom analize i obrade medicinskih digitalnih slika prilagođavanjem i primenom algoritama inteligencije rojeva.