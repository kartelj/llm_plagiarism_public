Ovaj rad ima za cilj da utvrdi poziciju Srbije u pogledu konkurentnosti, koje mere vlada preduzima za poboljšanje konkurentnosti Srbije i kako klasteri, kao sredstvo za povećanje konkurentnosti, doprinose regionalnoj konkurentnosti u Srbiji. Za proveru ovih pretpostavki korišćene su metodologije Svetskog ekonomskog foruma, Centra za strategiju i konkurentnost, Univerziteta u Stokholmu i Evropske klaster opservatorije. Analiza kako jaki klasteri doprinose regionalnoj konkurentnosti sastoji se u utvrđivanju korelacije između snage klastera u regionima, merene količnikom lokacije, i GDP per capita kao indikatorom produktivnosti u sledećih pet država (u daljem tekstu G-5): Mađarska, Bugarska, Grčka, Rumunija i Srbija. U radu su korišćeni statistički podaci Zavoda za statistiku Srbije, EUROSTAT-a, Svetskog ekonomskog foruma i Evropske klaster opservatorije. Rezultati analize pokazuju da su kriterijumi konkurentnosti Srbije slabi, posebno u poređenju sa zemljama na sličnom nivou razvoja, a politike vlade za povećanje konkurentnosti su slabe i nedovoljne. Od 20 analiziranih kategorija klastera u državama G-5, 13 ima pozitivnu korelaciju između snage klastera u regionima i regionalne konkurentnosti.