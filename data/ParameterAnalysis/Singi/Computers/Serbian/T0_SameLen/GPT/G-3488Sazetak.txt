Konstantno unapređenje kvaliteta proizvoda, usluga i softvera omogućava svakoj organizaciji da se prilagodi brzim promenama koje su tipične za savremene tržišne ekonomije. Očuvanje konkurentske sposobnosti na tržištu se ostvaruje kroz neprekidno poboljšanje kvaliteta proizvoda, usluga i softvera. Unapređenje kvaliteta se može postići samo upravljanjem svih ulaznih elemenata procesa koji utiču na kvalitet. Pod terminom proizvod, kao „rezultat nekog procesa“, u radu će biti podrazumevani: 1) proizvod; 2) usluga i 2) softver. U ovom radu će biti prikazana metodologija utvrđivanja i vrednovanja potreba/zahteva korisnika kao i definisanja ulaznih elemenata procesa - faktora koji utiču na ispunjenje tih potreba. U procesima realizacije proizvoda postoji veliki broj faktora koji utiču na kvalitet i ispunjene potreba korisnika, što upravljanje kvaliteta proizvoda komplikuje. Za poboljšanje kvaliteta proizvoda uvek postoji veći broj alternativnih rešenja. Svako rešenje za poboljšanje karakterišu određeni troškovi implementacije i različit uticaj na kvalitet proizvoda. Prilikom vrednovanja alternativnih rešenja za poboljšanje kvaliteta nije problem odrediti troškove implementacije svakog rešenja. Najveći problem je odrediti uticaj poboljšanja određenog faktora na kvalitet proizvoda, a indirektno na zadovoljstvo korisnika. Postavlja se pitanje kako izabrati optimalnu (najbolju) kombinaciju faktora koji utiču na kvalitet proizvoda u uslovima ograničenih finansijskih sredstava. Kakav će biti efekat poboljšanja pojedinih faktora koji utiču na kvalitet proizvoda? Za analizu efekata poboljšanja faktora koji utiču na kvalitet proizvoda na usaglašenost krajnjeg proizvoda sa zahtevima korisnika u radu će biti korišćena simulaciju usaglašenosti krajnjeg proizvoda primenom Markovljevih procesa uz pomoć programskog jezika Matlab. Ovaj rad ima značajan doprinos poboljšanju metodologije modeliranja i upravljanja faktora koji imaju uticaj na kvalitet proizvoda. Značajan doprinos ovog rada je i društveni doprinos i mogućnost rešavanja konkretnih problema u poslovnim sistemima koji se odnose na procese poboljšanja kvaliteta procesa koji utiču na ispunjenje zahteva. Rezultati istraživanja mogu da posluže kao osnova za donošenje odluka u vezi sa pravcem koji bi trebalo preduzeti u cilju poboljšanja kvaliteta proizvoda.