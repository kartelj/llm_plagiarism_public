Uzimajući u obzir da na Zemlji živi više od 7 milijardi ljudi, a da se do 2050. godine očekuje porast populacije na oko 9 milijardi, identifikacija pojedinca uz očuvanje privatnosti predstavlja veliki izazov. Sa aspekta društvene sigurnosti, potvrda identiteta zasnovana na biometrijskoj identifikaciji postala je dominantan zahtev od strane mnogih vlada i agencija koje se bave sigurnosnim poslovima. Pored toga, određeni broj privatnih kompanija se takođe uključio u razvoj tehnologije biometrijske identifikacije čime im se otvara mogućnost pristupa visokoprofitabilnom tržištu koje je do nedavno bilo namenjeno isključivo vladinim sektoru. SAD kao ekonomski i tehnološki najrazvijenija zemlja, uprkos ekonomskim problemima u kojima se nalazi, posvećuju posebnu pažnju i ulažu ogromna finansijska sredstva za unapređenje biometrijske identifikacije, naročito posle terorističkih napada koji su se odigrali 11. septembra 2001. godine. Pored SAD, Kina, čija privreda beleži izuzetan rast u vreme svetske ekonomske krize, takođe ulaže velike napore u razvoju biometrijskih mehanizama za identifikaciju pojedinca. Imajući u vidu da je Kina najmnogoljudnija zemlja izazov biometrijske identifikacije dobija novu dimenziju. U Indiji su motivi uvođenja tehnologije biometrijske identifikacije dijametralno različiti od motiva SAD i većine ostalih zemalja i nisu vezana za pitanja bezbednosti već za daleko životnije probleme - raspodelu hrane. Evropska Unija takođe ulaže velike napore u razvoju i primeni biometrijske identifikacije, u čemu naročito prednjači Holandija, koja je ovom problem pristupila sistemski. Privatnost prikupljenih biometrijskih podataka zavisi, pre svega, od stava i politke organizacija koja se bave akvizicijom i čuvanjem biometrijskih podataka, kao i metoda zaštite prikupljenih podataka. Čak i ako pretpostavimo da to čine državne institucije - institucije "od poverenja" zloupotrebe su, ipak, uvek prisutna opasnost. Ravnotežu između bezbednosti i privatnosti potražili su mnogi istraživači širom sveta. Poslednjih decenija, izneto je više različitih pristupa ovom problemu. Razvojem računarske tehnologije, dolazi i do razvoja novih pristupa problemu obzirom na otvaranje novih mogućnosti. Potrebno je imati u vidu da su biometrijski podaci - podaci sa "šumom", što znači da se ne reprezentuju uvek na isti način. Posledica ove činjenice je ta da se pojedini postulati zaključivanja iz klasične logike ne mogu direktno primeniti u ovoj oblasti. Takođe, primena kriptografskih procedura nad biometrijskim podacima nije moguća iz razloga što biometrijski podaci ne zadovoljavaju kriterijume koje zahteva kriptografija. Fazi logika je ponudila novi pristup koji je blizak načinu ljudskog razmišljanja i iskorišćena je u različitim razmatranjima i predloženim rešenjima biometrijske identifikacije. Pojedina rešenja predlažu formiranje kriptografskog ključa neposredno iz biometrijskih podataka, pri čemu se za izdvajanje biometrijskih karakteristika koriste fazi ekstraktorske funkcije. Fazi ekstraktorske funkcije uzimaju u obzir neodređenost merenja biometrijskih podataka. Nakon uvođenja randomizacije i korišćenjem specifičnih procedura, fazi ekstraktorske funkcije kreiraju jedinstveni "ključ" - fazi skeč. Sa druge strane postoje rešenja koja predlažu nezavisno formiranje kriptografskog ključa, koji zadovoljava sve kriptografske zahteve a zatim njegovo kombinovanje sa biometrijskom veličinom. U okviru ove grupe rešenja predlažu se različite metode za korekciju greške koje kompenzuju neodređenost biometrijskog podatka. Pojedini autori predlažu korišćenje više uzastopnih metoda za korekciju grešaka. Medijumi za arhiviranje mogu biti različiti dok se polikarbonatna kartica sa mikrokontrolerom predlaže kao uobičajeno rešenje. Prethodna rešenja se mogu posmatrati iz više uglova pa prema tome mogu se uočiti njihove dobre i loše strane. Osnovni nedostatak rešenja sa fazi skečom je pojavljivanje biometrijske karakteristike u otvorenom obliku prilikom dešifrovanja. Pored toga proces dešifrovanja skeča nije pouzdan u dovoljnoj meri kako bi se koristio u praktičnim primenama. Rešenja koja predlažu nezavisno formiranje kriptografskog ključa a zatim njegovo kombinovanje sa biometrijskom veličinom daju bolje rezultate nego rešenja sa skečom. Postoje i mišljenja da bi se rešenja sa skečom mogla unaprediti poboljšanjem matematičkog modela, mada i u tom slučaju ostaju osnovni nedostaci - vidljivost nezaštićene biometrijske veličine u nekom trenutku procesa. Korišćenje različith ili sukcesivno kombinovanih metoda za korekciju greške daju manje ili više dobre rezultate. Pojedina rešenja koja tretiraju iris kao biometrijsku veličinu daju sasvim korektne rezultate. Ta rešenja se ne mogu efikasno primeniti za obradu otiska prsta zbog različite prirode binarnih reprezentacija irisa i otiska prsta. Rešenje predloženo u ovom radu kao biometrijsku veličinu tretira otisak prsta. Nakon uočavanja i izdvajanja minucija - karakterističnih tačaka otiska prsta, kreiraju se dva nezavisna templejta. Prvi templejt se koristi za klasičnu identifikaciju, dok se drug templejt kombinuje sa unapred kreiranim kriptografskim ključem nad kojim je prethodno primenjeno kodiranje za korekciju greške. U predloženom rešenju radi se o Slepian Vulfom kodiranju. Drugi templejt predstavlja šifrovani biometrijski podatak sa inkorporiranim kriptografskim ključem. Oba templejta se zatim smeštaju na prenosivi token kao što je kartica sa mikroprocesorom. Prilikom rekonstrukcije ključa neophodno je prisustvo originalne biometrijske veličine - otiska prsta. Prvi korak predstavlja klasičnu identifikaciju, kojom se utvrđuje da li se radi o istom otisku prsta, odnosno o istoj osobi. Nakon pozitivne identifikacije, vrši se rekonstrukcija ključa razdvajanjem otiska prsta od kriptografskog ključa i ponovnom primenom Slepian Vulfovog kodiranja kojim se koriguju greške. Dalje se kriptografski ključ koristi u standardnim kriptografskim operacijama. Predloženo rešenje značajno smanjuje grešku prilikom identifikacije osobe, odnosno rekonstrukcije kriptografskog ključa. Zbog toga je efikasno i pogodno za praktičnu primenu. Istovremeno se poboljšava bezbednost originalnog otiska, koji nije vidljiv u otvorenom obliku ni u jednoj fazi procesa. Rešenje izneto u ovom radu je otporno na široki spektar mogućih napada u cilju kompromitovanja biometrijske veličine a samim tim i identiteta osobe. Ukoliko bi došlo do kompromitovanja bilo biometrijskog bilo kriptografskog ključa ili šifrovanog biometrijskog podatka, moguće je povući prethodni reprezent otiska i kreirati novi korišćenjem novog kriptografskog ključa bez posledica po integritet identiteta osobe.