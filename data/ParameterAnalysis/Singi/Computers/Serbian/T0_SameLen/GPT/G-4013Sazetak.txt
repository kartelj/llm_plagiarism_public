U ovoj doktorskoj tezi se ispituje tehnički efektivno i socijalno prihvatljivo rešavanje problema identifikacije novorođenčadi. Aktualnost ovog problema je značajno porasla zbog povećanih sumnji da su u porodilištima Republike Srbije u prošlosti vršene krađe i zamene novorođenčadi. Takođe je važno napomenuti brojne presude, posebno one iz Međunarodnog Suda pravde u Strazburu - u Francuskoj, koje se odnose na ovu temu. Predloženo rešenje se sastoji od specifičnog distribuiranog informacionog sistema i posebnog uređaja za biometrijsku identifikaciju roditeljstva, zasnovanog na otiscima prstiju. Informacioni sistem i uređaj pružaju sinergiju i efikasnost celokupnog predloženog rešenja i sa 100% tačnošću u praktičnim uslovima garantuju identitet novorođenčadi i pružaju nedvosmislenu potvrdu roditeljstva nad njima. Posebna pažnja je posvećena bezbednosnim aspektima Sistema, s obzirom da se radi o osetljivim podacima. Posebno su razvijeni algoritmi akvizicije i verifikacije identiteta majke i bebe u trenutku porođaja u porodilištu i pri njihovom napuštanju te ustanove, kao i procedure i vremenska dimenzija kada se to radi. Cancelable biometrijom je obezbeđena potpuna sigurnost od kompromitacije ili narušavanja bezbednosti podataka u bilo kom smislu. Ovim sistemom će biti postignut kvalitativni skok u ovom delu zdravstvenog sistema Republike Srbije, kako samih institucija (porodilišta, bolnica), tako i kvalitet usluga koje se pružaju njenim građanima. Potpuno će se eliminisati mogućnost ljudske greške, kao i definisati procedure nakon specifikacije postojećeg sistema koji se odvija u porodilištima širom Republike Srbije. U tezi će biti demonstriran sistem koji onemogućava bilo kakvu manipulaciju, krađu ili zamenu identiteta novorođenčadi i pružiće dodatnu sigurnost roditeljima-majkama da su deca u stvarnosti 100% njihova.