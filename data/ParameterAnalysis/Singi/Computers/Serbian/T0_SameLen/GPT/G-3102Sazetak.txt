Sigurnost u oblasti cloud computinga je složen i multidimenzionalan problem koji se prepliće sa različitim sferama kao što su sigurnost kompjuterskih mreža, sigurnost kompjutera, sigurnost informacija, primena zakonskih regulativa i slično. Takođe, to je jedan od ključnih razloga zašto se, uprkos njegovim izuzetnim prednostima, cloud computing ne koristi u meri u kojoj bi mogao. Jedan od najsigurnijih načina zaštite podataka koji se nalaze u cloud-u je svakako primena kriptografskih metoda. Sigurnost kriptograma koji se čuva u cloud-u zavisi isključivo od sigurnosti primenjenog kriptografskog algoritma i sigurnosti njegovih ključeva. Nažalost, skladištenje podataka u obliku kriptograma ima nedostatak koji se ogleda u nemogućnosti obrade tih podataka unutar cloud-a bez njihovog prethodnog dekriptovanja što predstavlja svakako sigurnosni izazov ako ne i sigurnosni rizik. Kao jedno od mogućih rešenja ovog problema može se izdvojiti primena homomorfnih kriptografskih sistema. Njihova osobina da omogućavaju obradu podataka u kriptovanom obliku i da rezultat te obrade bude takođe u kriptovanom obliku koji može dekriptovati samo onaj koji poseduje ključeve predstavlja, prema nekim autorima, sveti gral kriptografije. Naučna zajednica u poslednje vreme ulaže velike napore u istraživanje i unapređenje kriptografskih metoda kojima se omogućava obrada kriptograma u cloud-u. Prateći ove trendove primetili smo da je veza između kriptografskih metoda primenjenih na cloud-u i sistemima sa ograničenim kompjuterskim resursima malo istražena a da postoje značajni potencijali njene primene u svakodnevnom životu. Vođeni ovim stavovima u disertaciji smo istražili i prikazali na koji način se primenom homorfnih kriptografskih sistema veoma sigurno mogu koristiti prednosti koje primena cloud-a omogućava. U uvodu disertacije su prikazane osnovne ideje koje su motivisale istraživački rad na temi disertacije. Definisane su hipoteze naučnog istraživanja, metode koje će biti korišćenje i naveden je sam tok naučnoistraživačkog rada te je dat očekivani naučni doprinos. Drugo poglavlje se bavi cloud computingom. Kroz više navoda literature prikazan je istorijski razvoj cloud computinga i data je sama definicija cloud computinga dok je u trećem poglavlju objašnjen pojam i uz pomoć matematičkih alata definisan homomorfizam u kriptografskim sistemima. Četvrto poglavlje se bavi problemima povećanja stepena sigurnosti kriptografskih ključeva primenom virtuelnih fajl sistema. Tokom praktične realizacije kriptografskog sistema problem čuvanja i primene kriptografskih ključeva je veoma bitan. Tokom istraživanja došlo je se na ideju da se kriptografski ključevi čuvaju na Smart Card uređajima. Autor je implementirao ovo rešenja na Unix/Linux operativnim sistemima te ga je praktično primenio u samom istraživanju. U petom poglavlju se prikazuje najvažniji naučni doprinos disertacije. Detaljno se opisuje problem koji se posmatra prilikom čega se vrši njegovo modelovanje i predlaže testni problem kao i njegov jednostavniji model. Opisuje se implementacija predloženog rešenja koja je u ovom slučaju realizovana na dve različite platforme uređaja sa ograničenim resursima, industrijskom računaru Raspberyy Pi i Android mobilnim telefonima. Na osnovu dobijenih rezultata da se videti koja su ograničenja u smislu dužine primenjenih ključeva, broja nadgledanih senzora i dužine rezutata korektivne funkcije predloženog modela. Tokom poglavlja dati su pojedini delovi razvijenog koda kako za Unix/Linux operativni sistem tako i za Android operativni sistem. U zaključku teze su navedeni osnovni doprinosi disertacije i date su smernice za moguća dalja istraživanja u ovoj oblasti.