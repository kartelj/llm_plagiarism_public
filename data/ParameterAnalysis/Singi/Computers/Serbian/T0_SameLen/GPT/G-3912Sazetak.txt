Pristupačni i dostupni turizam, turizam bez prepreka i turizam za sve, su izrazi koji opisuju turizam prilagođen svim vrstama potrošača. Ovaj koncept je relativno nov i neistražen na našem tržištu, dok je globalno prepoznata njegova vrednost i posvećuje mu se velika pažnja kroz naučne studije, istraživanja i prilagođavanje turističke ponude korisnicima ovog tržišta. Pružanje proizvoda i usluga u okruženju prilagođenom svim korisnicima je veliki izazov za celokupnu turističku industriju. Prateći globalne trendove u turizmu, usvajanjem različitih propisa i usklađivanjem zakona i strategija sa regulativama Evropske unije, ovim grupama potrošača se garantuje pravo na ravnopravno učešće u svim društvenim aktivnostima, uključujući i provođenje slobodnog vremena. Pristupačnost mora biti integralni deo svake odgovorne i održive turističke politike i strategije, što zahteva napore na nacionalnom nivou kroz ulaganje u pristupačnost svih sektora turističke industrije. Praćenje i prilagođavanje propisa nije samo imperativ ljudskih prava, već i poslovna prilika. Međutim, potrebna je promena mentaliteta i modela pružanja usluga, u ovom radu fokus je na pružanju hotelskih usluga, kako bi se zadovoljile potrebe korisnika pristupačnog turizma. Pristupačno okruženje i usluge poboljšavaju kvalitet hotelskog proizvoda, čime se povećava ukupna konkurentnost turističkih destinacija. Analizom rezultata istraživanja utvrđen je stav menadžmenta Beogradskih hotela prema pristupačnom turizmu, čija je ponuda prilagođena njegovim korisnicima. Takođe, analiziran je njihov odnos prema potrošačima pristupačnog turizma, raznolikost ponude koja je prilagođena njima, kadrovsku politiku i intenzitet promocije pristupačnih smeštajnih kapaciteta. Istraživanje je sprovedeno sa ciljem utvrđivanja stavova menadžmenta o doprinosu koji pristupačni turizam ima na uspeh njihovog poslovanja.