Moderna maloprodajna preduzeća osnivaju svoje poslovanje na principu Upravljanja odnosima sa kupcima (Customer Relationship Management – CRM), kao ključnom elementu za opstanak na tržištu. CRM koncept uključuje sve napore maloprodajnih preduzeća da uspostave i održe dugotrajne partnerske odnose sa kupcima, sa namerom da stvore vrednost kako za kupce, tako i za preduzeća. Ono što izdvaja primenu CRM koncepta u odnosu na druge oblike upravljanja odnosima sa kupcima, je sposobnost maloprodajnih preduzeća da prepoznaju i izgrade odnose sa svojim kupcima na individualnom nivou. Upravljanje promenama u odnosima sa kupcima podrazumeva razumijevanje potreba, zahteva i ponašanja kupaca u procesu maloprodaje, stalno ažuriranje tih znanja i informacija, kao i unapređenje svih oblika komunikacije sa kupcima – verbalne i neverbalne, lične i elektronske. Navedene karakteristike poslovnih odnosa, njihova promenljivost i vremenska uslovljenost, su osnovni razlozi potrebe za primenom Planskog pristupa upravljanju promenama i usmeravanju odnosa sa kupcima, i to dugoročno. Podsticanjem interesovanja kupaca za svoje poslovne aktivnosti, kroz kvalitetnu uslugu, zasnovanu na prethodno istraženim potrebama kupaca, maloprodavac podstiče stvaranje zadovoljstva kupaca, zatim njihovog poverenja, i na kraju, lojalnosti kupaca. Istraživanje, sprovedeno u okviru ove doktorske disertacije, imalo je za cilj stvaranje slike o procesu izgradnje odnosa sa kupcima u domaćem maloprodajnom poslovanju. Pomoglo je u identifikovanju nekih ključnih faktora izgradnje poverenja i lojalnosti kupaca, kao faktora promena i upravljanja promenama u odnosima sa kupcima, na domaćem maloprodajnom tržištu.