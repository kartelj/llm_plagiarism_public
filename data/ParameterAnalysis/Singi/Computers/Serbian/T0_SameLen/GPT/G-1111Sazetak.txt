Nedovoljne zalihe su jedan od najvećih izazova u maloprodaji, jer direktno uzrokuju propuštene prodaje, smanjenje profita i mogući gubitak kupaca. Iako se stopa nedostatka zaliha u velikoj meri određuje poslovnim praksama maloprodajnog lanca i može se značajno promeniti pod uticajem mnogih faktora, svetski prosek se kreće između 5 – 10%. Ova visoka stopa nedostatka zaliha može rezultirati prosečnim finansijskim gubicima od 4% ukupnog prometa maloprodajnog lanca. Osnovna svrha ovog rada bila je istraživanje svih relevantnih faktora koji mogu doprineti povećanju nedostatka zaliha u maloprodaji i mogućnosti automatizacije sistema naručivanja da se suoči sa nekim od ovih izazova. U tom kontekstu, u literaturnom pregledu problem je analiziran sa organizacionog, operativnog i tehnološkog aspekta. Detaljnom analizom problema nedostatka zaliha i različitih koncepta automatizacije sistema naručivanja u maloprodaji stvoreni su uslovi za istraživanje efikasnosti automatizovanog sistema naručivanja. Cilj glavnog istraživanja bio je uspostavljanje veze između različitih atributa proizvoda i stope nedostatka zaliha u maloprodaji, a zatim ispitivanje sposobnosti automatizovanog sistema naručivanja da se suoči sa izazovima koji predstavljaju rizično kategorisani proizvodi. U istraživanju su korišćeni sekundarni podaci velikog maloprodajnog lanca u Srbiji, a obuhvatili su dve visoko rizične kategorije proizvoda koje čini ukupno 115 proizvoda u 97 maloprodajnih objekata, posmatranih u periodu od jedne kalendarske godine. Za identifikaciju nedostatka zaliha korišćena je metoda neprekidnih stanja lagera, a za merenje uticaja atributa proizvoda i učinka sistema naručivanja probit regresija i t-test statistika. Rezultati analize stope nedostatka zaliha koja je prethodila statističkoj analizi pokazali su da postoje određeni obrasci kretanja stope kao što su nedeljne oscilacije, oscilacije po proizvodima i kategorijama koji praktičare mogu uputiti na potencijalne uzroke nedostatka zaliha i obezbediti značajne inpute za dalju analizu. Rezultati analize uticaja potencijalno rizičnih atributa proizvoda na nedostatak zaliha pokazali su da dostupnost proizvoda u centralnom magacinu, promotivna aktivnost i brzina prodaje proizvoda značajno utiču na povećanje stope nedostatka zaliha, dok je automatizacija sistema naručivanja faktor koji generalno doprinosi većoj dostupnosti proizvoda na nivou maloprodajnog objekta. Ipak, kategorija proizvoda rizična za maloprodaju pokazala se kao osetljivija na analizirane atribute proizvoda kao što su promocija i brzina prodaje.  Statistička analiza pokazala je da automatizovani sistem naručivanja ostvaruje značajno bolji učinak u odnosu na manuelni kada su u pitanju rizični proizvodi kao što su jeftiniji proizvodi, proizvodi na promociji, proizvodi koji se brže prodaju i proizvodi sa velikom varijacijom u prodaji, dok kod proizvoda sa većim pakovanjem nije zabeležen značajno bolji rezultat po pitanju stope nedostatka zaliha. Za razliku od boljeg učinka na nivou maloprodajnog objekta, kod proizvoda koji su naručivani uz pomoć automatizovanog sistema nije zabeležena značajno veća dostupnost na nivou centralnog magacina u odnosu na manuelni sistem.