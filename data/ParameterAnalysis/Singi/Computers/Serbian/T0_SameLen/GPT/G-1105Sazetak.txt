U doktorskom radu pod imenom "Lasersko prepoznavanje definisanih objekata i enkapsulacija kontrolnih i logičkih elemenata za moderno robotizovano nastavno sredstvo" predstavljen je praktičan koncept za izradu modernog robotizovanog edukativnog sredstva. U dizajniranom setu predstavljena je gama korisnih elemenata poput upotrebe lasera u identifikaciji definisanih objekata, multifunkcionalnih kontrolnih modula i eksperimentalne robotizovane platforme. Fokus disertacije je na tri oblasti: dizajniranje i konstrukcija laserske senzorske grupe, dizajniranje i konstrukcija programabilnog logičkog kontrolera i pratećeg kontrolnog modula, dizajniranje i konstrukcija autonomne robotizovane platforme. Svi ovi moduli mogu da rade nezavisno, ali kada su integrisani u jedan set (komplet) pružaju odličnu osnovu za učenje i praktične eksperimente.