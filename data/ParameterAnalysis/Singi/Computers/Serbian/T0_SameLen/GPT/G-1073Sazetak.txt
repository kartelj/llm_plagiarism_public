Tema disertacije je analiza modela interoperabilnosti u elektronskim poslovnim sistemima, baziranih na servisno orijentisanom razvoju softvera, posmatrano iz različitih uglova. U okviru analize, razmatrani su: standardi; okviri za interoperabilnost i arhitekturu informacionih sistema preduzeća; semantičke tehnologije, bazirane na ontologijama; kao i servisna orijentacija. Pregledom trenutnog stanja, najbolje prakse i trendova, disertacija doprinosi rešavanju problema interoperabilnosti uvodjenjem: metodološkog okvira za povezivanje na ad-hoc principu u elektronskim poslovnim sistemima; generičkog meta modela za obezbeđenje semantičke konzistentnosti sistema i opisivanje i otkrivanje komponenti u elektronskim poslovnim sistemima; modela servisno orijentisane arhitekture za semantičku interoperabilnost poslovnih procesa na ad-hoc principu. Verifikacija sprovedenih analiza izvršena je uspostavljanjem interoperabilnosti i unapređenjem izvršavanja aktivnosti poslovnih procesa u oblasti delatnosti institucija za zaštitu kulturnih dobara. Postignuti rezultati doprineli su efikasnijem korišćenju dostupnih informacija, dokumenata i ilustrativnih materijala o različitim vrstama kulturnih dobara.