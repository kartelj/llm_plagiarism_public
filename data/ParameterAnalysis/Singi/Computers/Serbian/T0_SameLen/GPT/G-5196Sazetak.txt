Otkrivanje anomalija predstavlja identifikaciju sumnjivih aktivnosti kompjuterske mreže kroz upoređivanje nepoznatog sadržaja sa statističkim modelom uobičajenog mrežnog prometa. Binarni klasifikatori zasnovani na superviziranom mašinskom učenju pokazali su se kao efikasna rešenja za ovakve modele. U ovom radu su predstavljena pet vrsta binarnih klasifikatora: k-najbližih suseda, k-najbližih suseda sa težinskim koeficijentima, stabla odlučivanja, modeli vektora podrške i feedforward neuronska mreža. Glavni izazov kod superviziranog mašinskog učenja je velika količina podataka potrebna za preciznost klasifikatora. Da bi se skratilo vreme za obuku klasifikatora, uz minimalno smanjenje tačnosti modela, u ovom radu je implementirano preprocesiranje koje se sastoji od dve faze: selekcija numeričkih atributa i skaliranje atributa u simetrične granice. Razvijena je nova metoda zasnovana na upotrebi tangens hiperboličke funkcije i damping strategije Levenberg-Marquardt algoritma. Kako bi se demonstrirao pozitivan uticaj ovakvog preprocesiranja na vreme obuke i tačnost klasifikatora, korišćena je Kyoto 2006+ baza podataka koja je jedina javno dostupna baza stvarnog mrežnog prometa namenjena isključivo za istraživanje detekcije anomalija u kompjuterskim mrežama. Od izabranih klasifikatora, najbržu brzinu procesiranja ima feedforward neuronska mreža, dok se model k-najbližih suseda s težinskim koeficijentima pokazao najtačnijim. Pretpostavlja se da, kada klasifikatori rade istovremeno, oni treba ili da otkriju anomaliju ili normalni mrežni promet, što ponekad nije slučaj, dolazi do različitih procena o anomaliji, tj. dolazi do konflikta. Detektor konflikta je blok koji izvršava logičku ekskluzivno ili (XOR) operaciju nad izlazima klasifikatora. Ako su oba klasifikatora istovremeno detektovala anomaliju ili prepoznala promet kao normalan, njihova odluka je da nema konflikta. U suprotnom, detektovan je konflikt. Broj detektovanih konflikata omogućava dodatnu detekciju promena u ponašanju kompjuterske mreže.