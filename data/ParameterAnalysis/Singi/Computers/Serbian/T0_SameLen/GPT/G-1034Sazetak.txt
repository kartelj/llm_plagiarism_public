Ad hoc mobilne mreže (MANET) predstavljaju samokonfigurišuće mreže čvorova koji su povezani bežično, bez centralizovanog upravljanja. Trenutno su jedan od ključnih predmeta istraživanja zbog širokog spektra primena (vojne, spasilačke, itd.). U MANET mrežama, svaki čvor je istovremeno terminal i ruter. Zbog toga, svaki čvor mora biti u stanju da prenosi pakete do drugih čvorova. Zbog mobilnosti čvorova, topologije ovih mreža su podložne čestim promenama. Da bi se prevazišli ovi problemi, razvijeni su specijalni ruting protokoli za MANET mreže. Tradicionalni ruting protokoli, razvijeni za žičane mreže, nisu efikasni u MANET mrežama. Cilj ovog rada je analiza trenutnog stanja postojećih ruting protokola u MANET mrežama i upoređivanje različitih pristupa u njihovoj implementaciji. Postoje tri osnovne kategorije ruting protokola za MANET mreže: reaktivni, proaktivni i hibridni. Analizirajući prednosti i mane svakog od njih, predložen je novi ruting protokol. Novi protokol je nazvan OLSR-BF. To je proaktivni ruting protokol, većim delom zasnovan na postojećem OLSR ruting protokolu. Modifikacija uneta u novi ruting protokol se uglavnom bazira na korišćenju Belman-Fordovog algoritma za određivanje najkraće udaljenosti između čvorova unutar jedne MANET mreže. Da bi se testirala efikasnost i performanse, novi ruting protokol je kvalitativno upoređen sa postojećim AODV, DSDV i OLSR ruting protokolima.