Pristup koji je usmeren na sisteme i procese, kao i modelovanje koje je strukturno i objektno orijentisano, pružaju najbolje rezultate u oblasti projektovanja, razvoja i primene IKT zaštite. Zaštitni procesi, koji konvertuju ulazne veličine u izlazne i očekivano povećavaju izlazne vrednosti, integrišu procedure, alate i ljude, motivisane za sprovođenje prakse zaštite, predstavljaju osnovne blokove za izgradnju sistema zaštite. Zaštitne procese je potrebno stalno unapređivati, zbog generalno slabo razvijene svesti vlasnika, menadžera i korisnika o potrebi zaštite i relativno skupih tehnologija i stručnjaka zaštite. Za procenu kvaliteta i merenje progresivnog sazrevanja i unapređenja procesa, razvijeni su procesno orijentisani standardi i modeli na osnovu CMM modela procesa, specifično SSE CMM model za procese zaštite. Komparativna analiza komplementarnosti standarda i modela razvijenih na osnovu pristupa sistemu, procesu ili okruženju, ukazuje na mogućnost uspostavljanja više okvira za procenu i unapređenje procesa. CMM modeli koji integrišu procese (SSE CMM, CMMI) obezbeđuju integrisani i jedinstven okvir za procenu i unapređenje različitih procesa. SSE CMM model integriše sistem-inženjerske (11), projektno-upravljačke (5) i organizacione (6) oblasti procesa. Kvalitet izvršavanja i sazrevanja procesa zaštite u SSE CMM modelu, meri se specifičnom metrikom orijetisanom i na sistem zaštite i na procese, na osnovu kriterijuma za izvršavanje i implementaciju osnovnih (BP) i generičkih praksi (GP). SSE CMM metrika rangira nivoe kapaciteta (CL) i zrelosti (ML) u 5 aktivnih nivoa. Za procenu procesa zaštite na osnovu SSE CMM modela specifično je razvijen SSAM metod verifikacione procene, koji otkriva i verifikuje objektivne dokaze o izvršavanju i implementaciji BP i GP. Eksperimentalna procena tekućih procesa ESS na tri procenjena projekta i predlog akcionog plana unapređenja procesa, potvrđuju korisničku prihvatljivost i deklarisanu primenljivost SSE CMM modela i SSAM metoda procene procesa zaštite za razvoj optimalnog programa zaštite, profilisanje organizacija zaštite i druge brojne aplikacije u oblasti IKT zaštite.