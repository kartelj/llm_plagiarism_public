Tema doktorske disertacije je analiza trenutnih problema povezanih sa konceptima razmene kriptografskih ključeva i autentifikacije korisnika sistema za tajnu komunikaciju. Disertacija se fokusira na proučavanje postojećih rešenja u ovoj oblasti i razvoj sopstvenog sistema za tajnu komunikaciju. Naučni cilj rada je unapređenje protokola za razmenu kriptografskih ključeva na osnovu ličnih identifikacionih dokumenata. Izvršena je analiza trenutnih pristupa u ovoj oblasti sa ciljem poboljšanja nivoa zaštite tokom tajne komunikacije i postavljanja temelja za razvoj sopstvenog sistema. Kombinacijom kriptografskih metoda koje garantuju poverljivost, autentičnost i integritet, uz upotrebu steganografskih metoda za skriveno deljenje informacija, korisnicima predloženog sistema se omogućava efikasna i sigurna razmena tajnih poruka. Analizom rezultata istraživanja utvrđeno je da postoji opravdanost korišćenja ličnih identifikacionih dokumenata za razmenu kriptografskih ključeva koji se koriste u tajnoj komunikaciji.