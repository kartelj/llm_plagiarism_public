Ovaj rad predstavlja novi pristup kriptografski zaštićenoj biometrijskoj autentifikaciji korisnika, koji se temelji na kriptografiji sa javnim ključevima, generatoru pseudoslučajnih brojeva i opozivoj biometriji. Biometrijski obrasci su šifrovani ili opozivi tokom svih faza rada sistema, osim u fazi izdvajanja obeležja, što rezultira sistemom koji je otporan na mnoge napade. Sistem nije zahtevan u pogledu procesiranja, a generisani biometrijski obrasci su prihvatljive veličine. Predloženi pristup kriptografski zaštićenoj autentifikaciji je implementiran kroz modularni biometrijski sistem za proveru identiteta korisnika mobilnih bankarskih usluga baziranih na biometriji dužice oka. Prikazani su pozitivni rezultati analize performansi predloženog sistema na realističnom skupu podataka, i testiranja slučajnosti šifrovanih opozivih obrazaca i podataka koji se prenose preko mreže.