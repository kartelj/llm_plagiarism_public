Očekuje se da će u budućem periodu kompletna sfera zaštite informacija morati da obezbedi drastičan kvalitativni napredak i promenu osnovnog modela računarske bezbednosti prema modelu informaciono-teorijske bezbednosti. Ova promena bi omogućila sintezu cele grupe zaštitnih mehanizama, čija bi kompromitacija prestala da zavisi od računarske moći napadača. Zanimljivo je primetiti da osnova za ovaj poduhvat leži u razvijanju novih metoda digitalne obrade signala koja bi na fizičkom nivou modernih računarsko-komunikacionih mreža trebala da obezbedi ekstrakciju dovoljne količine potpuno nasumičnih nizova pogodnih za upotrebu u novim protokolima uspostavljanja i razmene kriptografskih ključeva maksimalne dužine neodređenosti. U oblasti pouzdane i za praksu prihvatljive autentifikacije, biometrija postaje značajan izvor kriptografskih parametara. Digitalna obrada originalnih biometrijskih signala je od ključnog značaja kako za uspostavljanje tako i za ekstrakciju autentifikacionih kodova maksimalne entropije. U oblasti upravljanja autorskim pravima digitalnog sadržaja, digitalna obrada signala nosilaca i utiskivanje digitalnih pečata, vidljivih i nevidljivih, takođe predstavlja nezaobilazan konstruktivni element. Sve ovo ukazuje na novo mesto ove discipline u okviru opšte teorije i prakse sinteze sistema za zaštitu informacija. U predloženoj tezi se identifikuje, analizira i razvija klasa podsistema digitalne obrade signala koje ispunjavaju nove zahteve proistekle iz ovih novih trendova u zaštiti informacija u savremenim računarsko-komunikacionim sistemima. Prvenstveno se radi na razvoju jedne klase sistema za generisanje kriptografskih ključeva na osnovu biometrije irisa.