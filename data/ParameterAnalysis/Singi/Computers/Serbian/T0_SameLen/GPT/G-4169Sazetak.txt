Danas postoji veliki broj algoritama rojne inteligencije koji se efikasno koriste za rešavanje različitih kompleksnih problema optimizacije. Svi ovi algoritmi imaju zajedničke elemente: operator za lokalnu pretragu (eksploataciju) oko identifikovanih obećavajućih rešenja i operator globalne pretrage (eksploracije) koji pomaže u izbegavanju lokalnih optimuma. Algoritmi rojne inteligencije se obično inicijalno testiraju na neograničenim, ograničenim ili visoko-dimenzionalnim skupovima standardnih test funkcija. Dalje, mogu se unaprediti, prilagoditi, izmeniti, hibridizovati, kombinovati sa lokalnom pretragom. Krajnji cilj je upotreba takve metaheuristike za optimizaciju problema iz realnog sveta. Domeni rešenja, odnosno prostori pretrage praktičnih kompleksnih problema optimizacije mogu biti različiti. Rešenja mogu biti vektori iz skupa realnih brojeva, celih brojeva ali mogu biti i kompleksnije strukture. Algoritmi rojne inteligencije moraju se prilagoditi za različite prostore pretrage što može biti jednostavno podešavanje parametara algoritma ili prilagođavanje za celobrojna rešenja jednostavnim zaokruživanjem dobijenih realnih rešenja ali za pojedine prostore pretrage potrebno je skoro kompletno prepravljanje algoritma uključujući i operatore ekploatacije i ekploracije zadržavajući samo proces vođenja odnosno inteligenciju roja. U disertaciji je predstavljeno nekoliko algoritama rojne inteligencije i njihova prilagodba za različite prostore pretrage i primena na praktične probleme. Ova disertacija ima za cilj analizirati i prilagoditi, u zavisnosti od funkcije cilja i prostora rešenja, algoritme rojne inteligencije. Predmet disertacije uključuje sveobuhvatan pregled postojećih implementacija algoritama rojne inteligencije. Disertacija također obuhvata komparativnu analizu, prikaz slabosti i snaga jednih algoritama u odnosu na druge zajedno s istraživanjem prilagodbi algoritama rojne inteligencije za različite prostore pretrage i njihova primena na praktične problem. Razmatrani su problemi sa realnim rešenjima kao što su optimizacija stroja potpornih vektora, grupisanje podataka, sa celobrojnim rešenjima kao što je slučaj problema segmentacije digi- talnih slika i za probleme gde su rešenja posebne strukture kao što su problemi planiranja putanje robota i triangulacije minimalne težine. Modiﬁkovani i prilagođeni algoritmi rojne inteligencije za različite prostore pre- trage i primenjeni na praktične probleme testirani su na standardnim skupovima test podataka i upoređeni sa drugim savremenim metodama za rešavanje posmatranih problema iz literature. Pokazane su uspešne prilagodbe algoritama rojne inteligencije za razne prostore pretrage. Ovako prilagođeni algoritmi su u svim slučajevima postigli bolje rezultate u poređenju sa metodama iz literature, što dovodi do zaključka da je moguće prilagoditi algoritme rojne inteligencije za razne prostore pretrage uključujući i kompleksne strukture i postići bolje rezultate u poređenju sa metodama iz literature.