Tema doktorske teze Posthumanski pogled: Uticaj automatizovanih slika na savremeni film se odnosi na problematiku automatizovane slike kao izražajnog sredstva u savremenom filmu, posmatrano kroz novu pojavu filma u digitalnoj eri. U doba kada su digitalne pokretne slike svuda oko nas, često ne znamo njihov izvor. Da li dolaze sa kamera naših računara, objektiva naših uređaja ili nadzornih sistema, slike se generišu automatski i algoritamski. U doktorskoj tezi će se analizirati kako takve, na prvi pogled nasumične i nezavisne, slike utiču na savremeni film. Film će, kao samostalni medij, biti analiziran u okviru njegove medijske transdisciplinarnosti. Glavni cilj teze je da se istraži kako postfilmske karakteristike filma, u doba kada su tehnologije produkcije i recepcije filma podložne radikalno drugačijim odnosima moći, odražavaju odnos između ljudskog subjekta i njegovog neoliberalnog, tehnocentričnog okruženja, koji je usko povezan sa posthumanskim kontekstom. U uvodnom delu je predstavljen metodološki okvir teze koji se sastoji od teorijskog i empirijskog istraživanja koje se formira kroz analizu fenomena, te se zasniva na interdisciplinarnom pristupu temi. Prvo poglavlje se bavi referentnim okvirom za teoretizaciju automatizovane slike. U drugom poglavlju fenomen automatizovane slike je kontekstualizovan unutar posthumanističkih studija, dok se u trećem poglavlju objašnjava teoretizacija moguće analize automatizovane slike kao filmskog sredstva. Četvrto, peto i šesto poglavlje se bave specifičnim studijama slučaja, odnosno analizom primene automatizovanih slika u savremenom filmu, filmu nadzornih kamera, filmu računarskog ekrana, te pejzažnog filma, kao novih tendencija u istraživanju koncepta autonomnog filmskog snimanja. U odabranim studijama slučaja se primećuje zajednička tendencija dekonstrukcije klasičnog filmskog postupka kroz korišćenje netipičnih filmskih sredstava sa ciljem približavanja sadržaja tokovima savremene ekranske kulture, ali i novih skopičkih režima. Prema tome, naučna opravdanost rada je utemeljena u cilju da se pruži kritički aparat za razumevanje tendencija savremenog filma kao jedne od implikacija posthumanističkog diskursa.