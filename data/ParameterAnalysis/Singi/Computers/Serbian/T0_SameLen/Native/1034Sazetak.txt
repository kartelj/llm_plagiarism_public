Mobilne ad hoc mreže (MANET) su samokonfigurišuće mreže čvorova povezanih bežičnim putem bez bilo kakvog oblika centraliziovanog upravljanja. Ove mreže su trenutno jedan od najvažnijih istraživačkih predmeta zbog velikog broja različitih primena (vojna, spasilačka, itd.). U MANET mrežama svaki čvor istovremeno je terminal i ruter. Stoga, svaki čvor mora biti sposoban da prosleđuje pakete do ostalih čvorova. Usled mobilnosti čvorova topologije kod ovih mreža sklone su čestim promenama. Kako bi prevazišli ove probleme posebni ruting protokoli su razvijeni za MANET mreže. Tradicionalni ruting protokoli razvijeni za ožičene mreže ne mogu efikasno raditi u MANET mrežama. Cilj ovog rada je istraživanje trenutnog stanja postojećih ruting protokola u MANET mrežama i poređenje različitih pristupa u njihovoj izvedbi. Postoje tri glavne kategorije ruting protokola za MANET mreže: reaktivni, proaktivni i hibridni. Proučavanjem prednosti i nedostataka svakog od njih, novi ruting protokol je predložen. Novi protokol nazvan je OLSR-BF. To je proaktivni ruting protokol najvećim delom zasnovan na postojećem OLSR ruting protokolu. Modifikacija unešena u novi ruting protokol zasniva se prvenstveno na upotrebi Belman-Fordovog algoritma prilikom određivanja najkraćeg rastojanja između čvorova unutar jedne MANET mreže. Kako bi se proverila izvedba i performanse, novi ruting protokol kvalitativno je upoređen sa postojećim AODV, DSDV i OLSR ruting protokolima. 