Broj korisnika mobilnih telefona se povećava iz dana u dan. Analizirajući istoriju mobilnih uređaja, možemo zaključiti da su proizvođači mobilnih uređaja razvili nove veoma sofistificirane uređaje koji se sa pravom mogu nazvati pametnim telefonima. Zbog njihove povećane sposobnosti i niza činjenica, koje utiču na naš svakodnevni život, postajemo sve više i više zavisni od modernih mobilnih telefona. Pametni telefoni, koriste se na različite načine, od običnog telefonskog razgovora, pretraživanja Interneta, upotrebe raznih servisa (SMS, MMS, e-mail) do upotrebe foto-aparata, kamere ili GPS uređaja. Razvojem mobilne tehnologije, javljaju se i prvi bezbjednosni problemi, koji utiču na komunikacioni kanal, odnosno, prenos podataka od pošiljaoca do primaoca. Bezbjednosne prijetnje za ove uređaje postaju sve više izražene, jer još uvijek postoji nedostatak odgovarajućih bezbjednosnih mehanizama i alata za zaštitu. Pojavom operativnih sistema za mobilne telefone ovaj problem se već počeo usložnjavati. Svaki operativni sistema sa sobom donosi veliki broj pogodnosti za korisnika, ali i niz bezbjednosnih propusta. Imajući u vidu sve popularniji pristup Internetu, preko mobilnih uređaja, javljaju se opasnosti koje se odnose na bezbjedno komuniciranje kao i na fazu uspostavljanja komunikacionog kanala. Zbog povećane masovnosti, sa pravom se postavljaju pitanja bezbjednosti mobilnih komunikacija bilo kog učesnika u komunikaciji. Open source projekti programerima nude čitav spektar razvoja sopstvenih rješenja koja su bazirana na njihovim idejama. Sloboda pristupa izvornom kôdu je od jednog operativnog sistema napravila operativni sistem koji je prevazišao sve ostale sisteme i postao tržišni lider u svijetu mobilnih telefona. Android operativni sistem je brzo stekao popularnost među programerima, pa čak i šire, jer se oslanja na Java programski jezik. Android se pojavljuje kao otvorena platforma za mobilne uređaje, koja omogućava modifikaciju čak i na nivou operativnog sistema. Iz tog razloga, programeri imaju mogućnost razvijanja kernel-baziranih bezbjednosnih mehanizama koji nisu uobičajni za ostale mobilne platforme. Android operativni sistem bazira se na Linuks operativnom sistemu i pripada Open source asocijaciji. Za svojih sedam godina postojanja, do trenutka pisanja ovog rada, Android operativni sistem napredovao je do svoje 7.0. verzije. U ovom radu, izvršena je analiza Android bezbjednosnih mehanizama, uočeni su određeni propusti koji se manifestuju u niskom nivou bezbjednosnog okvira kojim je okružen sistem. Rezultati izvršene ankete ukazuju na nedovoljan nivo korisničkog znanja iz oblasti bezbjednosti prilikom upotrebe mobilnih telefona na Internetu. Na osnovu detaljne analize Android operativnog sistema, kao i njegovih bezbjednosnih mehanizama, došlo se do određenih rezultata koji ukazuju na potrebu podizanja nivoa bezbjednosnog okvira kojim je Android okružen. Predložene su mjere za unapređenje, odnosno, podizanje nivoa bezbjednosti upotrebom SE Linux-a. Izvršena je komparacija i prikazane su razlike imeđu AOSP (Android Open Source Project) Android (Security Enhanced) sistema. Na kraju rada dat je zaključak sa pravcima narednog rada. 