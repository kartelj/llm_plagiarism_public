Korisnici savremenih elektronskih sistema očekuju visok nivo zaštite svojih ličnih podataka i resursa. Veruju da je pružalac usluge preduzeo sve mere da do grešaka ne dođe. Složeni zaštitni i administrativni sistemi mogu odvratiti korisnike od korišćenja ponuđenih usluga ili servisa. Da bi se ostvario najviši nivo zaštite komunikacija, profesionalni sistemi moraju kreirati svoje zaštitne sisteme, otporne na sve poznate vrste napada. Međutim, profesionalni sistemi moraju pronaći ravnotežu između funkcionalnosti i zaštite korisnika. Svoje usluge baziraju na poznatoj infrastrukturi i u većini slučajeva koriste SSL/TLS protokol za zaštitu, uz korišćenje podataka poznatih korisniku (korisničko ime i lozinka). Na ovaj način, postiže se balans između funkcionalnosti i zaštite, zanemarujući pravila bezbednosti i autentifikacije za nešto što korisnik poseduje i za ono što korisnik jeste. U ovom radu razmatraju se mogućnosti implementacije sopstvenog rešenja koje ne umanjuje funkcionalnost uvodeći drugi princip pravila bezbedne autentifikacije za nešto što korisnik poseduje. Rad detaljno prikazuje proces razvoja i karakteristike rešenja koje podržava ova načela, čime se povećava pouzdanost SSL/TLS protokola kroz višekanalnu autentifikaciju.