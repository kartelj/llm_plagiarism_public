Tema doktorske teze "Posthumana perspektiva: Uticaj automatizovanih slika na savremeni film" odnosi se na istraživanje uloge automatizovanih slika kao izražajnog sredstva u modernom filmskom kontekstu, posmatrano kroz novu pojavu filma u digitalnoj eri. U doba kada su digitalne pokretne slike svuda oko nas, često ne znamo njihov izvor. Slike se generišu automatski i algoritamski, bilo da dolaze iz kamera naših računara, sočiva naših uređaja ili nadzornih sistema. Doktorska teza će analizirati kako ovakve, na prvi pogled nasumične i autonomne, slike utiču na savremeni film. Film će se, kao samostalni medij, u tezi razmatrati u okviru svoje medijske transdisciplinarnosti. Glavni cilj teze je da se istraži kako postfilmske karakteristike filma, u vremenu kada su tehnologije produkcije i recepcije filma podložne radikalno promenjenim odnosima moći, odražavaju odnos između ljudskog subjekta i njegovog neoliberalnog, tehnocentričnog okruženja, što je usko povezano sa posthumanim kontekstom. U uvodnom delu izložen je metodološki okvir teze koji se sastoji od teorijskog i empirijskog istraživanja, koje se formira kroz analizu fenomena i zasniva se na interdisciplinarnom pristupu temi. Prvo poglavlje se bavi referentnim okvirom za teorizaciju automatizovane slike. U drugom poglavlju fenomen automatizovane slike je kontekstualizovan unutar posthumanističkih studija, dok se u trećem poglavlju obrazlaže teoretizacija moguće analize automatizovane slike kao filmskog sredstva. Četvrto, peto i šesto poglavlje se bave specifičnim studijama slučaja, odnosno analizom primene automatizovanih slika u savremenom filmu, filmskih nadzornih kamera, filmskih računarskih ekrana, i pejzažnog filma, kao novih tendencija u istraživanju koncepta autonomnog filmskog snimanja. U odabranim studijama slučaja primećuje se zajednička tendencija dekonstrukcije klasičnog filmskog postupka kroz upotrebu atipičnih filmskih sredstava sa ciljem približavanja sadržaja tokovima savremene ekranske kulture, ali i novih skopičkih režima. Stoga je naučna opravdanost rada utemeljena u cilju da se pruži kritički aparat za razumevanje tendencija savremenog filma kao jedne od implikacija posthumanističkog diskursa.