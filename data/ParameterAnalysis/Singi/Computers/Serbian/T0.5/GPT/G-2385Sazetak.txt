Svaki dan sve je veći broj korisnika mobilnih telefona. Kroz analizu istorije mobilnih uređaja, vidimo da su proizvođači razvili sofisticirane uređaje koje s pravom nazivamo pametnim telefonima. Njihove povećane sposobnosti i uticaj na naš svakodnevni život nas čine sve zavisnijim od modernih mobilnih telefona. Pametni telefoni se koriste na različite načine, od telefoniranja, pretraživanja interneta, korišćenja raznih servisa (SMS, MMS, e-mail), do korišćenja foto-aparata, kamere ili GPS uređaja. Sa razvojem mobilne tehnologije, pojavljuju se i prvi bezbednosni problemi koji utiču na komunikacijski kanal, tj. prenos podataka od pošiljaoca do primaoca. Bezbednosne pretnje za ove uređaje su sve izraženije, jer još uvek postoji nedostatak odgovarajućih bezbednosnih mehanizama i alata za zaštitu. Pojavom operativnih sistema za mobilne telefone, ovaj problem se dodatno komplikuje. Svaki operativni sistem donosi brojne prednosti za korisnika, ali i bezbednosne propuste. S obzirom na sve veći pristup internetu preko mobilnih uređaja, pojavljuju se opasnosti koje se odnose na bezbedno komuniciranje kao i na fazu uspostavljanja komunikacijskog kanala. Zbog povećane popularnosti, postavljaju se pitanja bezbednosti mobilnih komunikacija svih učesnika u komunikaciji. Open source projekti programerima nude širok spektar razvoja sopstvenih rešenja koja se baziraju na njihovim idejama. Sloboda pristupa izvornom kodu je od jednog operativnog sistema napravila operativni sistem koji je nadmašio sve ostale i postao tržišni lider u svetu mobilnih telefona. Android operativni sistem je brzo stekao popularnost među programerima, pa čak i šire, jer se oslanja na Java programski jezik. Android se pojavljuje kao otvorena platforma za mobilne uređaje, koja omogućava modifikaciju čak i na nivou operativnog sistema. Iz tog razloga, programeri imaju mogućnost razvijanja kernel-baziranih bezbednosnih mehanizama koji nisu uobičajeni za ostale mobilne platforme. Android operativni sistem se bazira na Linux operativnom sistemu i pripada Open source asocijaciji. Za svojih sedam godina postojanja, do trenutka pisanja ovog rada, Android operativni sistem je napredovao do svoje 7.0. verzije. U ovom radu, izvršena je analiza Android bezbednosnih mehanizama, uočeni su određeni propusti koji se manifestuju u niskom nivou bezbednosnog okvira kojim je sistem okružen. Rezultati ankete ukazuju na nedovoljan nivo korisničkog znanja iz oblasti bezbednosti prilikom upotrebe mobilnih telefona na internetu. Na osnovu detaljne analize Android operativnog sistema, kao i njegovih bezbednosnih mehanizama, došlo se do određenih rezultata koji ukazuju na potrebu podizanja nivoa bezbednosnog okvira kojim je Android okružen. Predložene su mere za unapređenje, tj. podizanje nivoa bezbednosti korišćenjem SE Linux-a. Izvršena je komparacija i prikazane su razlike između AOSP (Android Open Source Project) Android (Security Enhanced) sistema. Na kraju rada dat je zaključak sa pravcima budućeg rada.