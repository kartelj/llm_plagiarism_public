Tema disertacije je proučavanje modela interoperabilnosti u sistemima e-poslovanja, baziranih na servisno orijentisanom razvoju softvera, sagledano iz raznih uglova. U procesu istraživanja, analizirani su: standardi; okviri za interoperabilnost i arhitekturu informacionih sistema kompanija; semantičke tehnologije, temeljene na ontologijama; kao i servisna orijentacija. Pregledom aktuelne situacije, najboljih praksi i trendova, disertacija pruža rešenja za probleme interoperabilnosti uvodeći: metodološki okvir za povezivanje na ad-hoc principu u sistemima e-poslovanja; generički meta model za održavanje semantičke konzistentnosti sistema i opisivanje i otkrivanje komponenti u sistemima e-poslovanja; model servisno orijentisane arhitekture za semantičku interoperabilnost poslovnih procesa na ad-hoc principu. Provera sprovedenih istraživanja realizovana je uspostavljanjem interoperabilnosti i poboljšanjem izvršavanja aktivnosti poslovnih procesa u oblasti rada institucija za zaštitu kulturnih dobara. Postignuti rezultati su doprineli efikasnijem korišćenju dostupnih informacija, dokumenata i ilustrativnih materijala o različitim vrstama kulturnih dobara.