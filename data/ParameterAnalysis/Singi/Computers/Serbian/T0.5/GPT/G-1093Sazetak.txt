Moderna maloprodajna preduzeća temelje svoje poslovanje na principima Upravljanja odnosima sa potrošačima (Customer Relationship Management – CRM), što je ključno za njihov opstanak na tržištu. CRM koncept uključuje sve napore koje maloprodajna preduzeća ulažu u uspostavljanje i održavanje dugotrajnih partnerskih odnosa sa potrošačima, sa namerom da se stvori vrednost kako za potrošače, tako i za preduzeća. Ono što izdvaja primenu CRM koncepta od ostalih upravljačkih formi u odnosima sa potrošačima je sposobnost maloprodajnih preduzeća da identifikuju i grade odnose sa svojim potrošačima na individualnom nivou. Upravljanje promenama u odnosima sa potrošačima podrazumeva razumijevanje potreba, zahteva i ponašanja potrošača u procesu maloprodaje, stalno ažuriranje ovih informacija i znanja, kao i usavršavanje svih oblika komunikacije sa potrošačima - verbalne i neverbalne, lične i elektronske. Pomenute karakteristike poslovnih odnosa, njihova promenljivost i vremenska zavisnost, su glavni razlozi za potrebu sprovođenja Planiranog pristupa upravljanju promenama i usmeravanju odnosa sa potrošačima, na duže staze. Maloprodajna preduzeća podstiču interesovanje potrošača za svoje poslovne aktivnosti pružanjem kvalitetne usluge, zasnovane na prethodno istraženim potrebama potrošača, čime se podstiče stvaranje zadovoljstva potrošača, zatim njegovog poverenja, i na kraju, lojalnosti potrošača. Istraživanje sprovedeno u okviru ove doktorske disertacije bilo je usmereno na stvaranje slike o procesu uspostavljanja odnosa sa potrošačima u domaćem maloprodajnom sektoru. Pomoglo je u identifikaciji nekih ključnih faktora za stvaranje poverenja i lojalnosti potrošača, kao faktora promena i upravljanja promenama u odnosima sa potrošačima, na domaćem maloprodajnom tržištu.