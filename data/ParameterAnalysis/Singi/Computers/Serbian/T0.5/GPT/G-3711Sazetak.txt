Sistem za učenje na daljinu (eng. Distance Learning System - DLS) postaje sve češći u modernom obrazovnom konceptu. Osnova ovog koncepta je tutorski sistem sa svojim modulima (asistentski moduli, tutorski moduli, moduli za praćenje i prepoznavanje emocija, motivacije, i sl.) koji funkcionišu u korelaciji sa povratnim informacijama iz sistema. Ova modularnost je posebno važna zbog korektivne uloge, adaptivne sposobnosti, automatizacije i samoregulacije DL sistema. Novi koncept DL sistema omogućava lakšu implementaciju, široku primenu i veću funkcionalnost modernih sistema za upravljanje učenjem (eng. Learning Management System - LMS). LMS sistemi se koriste za kreiranje, organizaciju, realizaciju, administraciju, verifikaciju kurseva u skladu sa obrazovnim okruženjem. Identifikacija okruženja i priprema za nastavu počinje prepoznavanjem karakteristika studenata, nastavnih grupa, podelom u podgrupe prema orijentaciji, predznanju, predispozicijama, odnosno prepoznavanjem individualnih karakteristika, sklonosti i mogućnosti studenata. Tokom kursa, a posebno pri rešavanju problemskih zadataka, mogu se javiti nejasnoće i nerazumevanja, različite emocije, padovi koncentracije, motivacije, i sl. Tada DL sistem i pripadajući moduli moraju signalizirati nepravilnosti i slabosti koncepta učenja u skladu sa individualnim potrebama, a uz pomoć modula korektivnih funkcija prevazići ih. Iz tog razloga je važno na početku identifikovati validne činioce obrazovnog okruženja i karakteristike studenta. U skladu sa tim, neophodno je dodeliti odgovarajući skup modula DL sistemu za uspešno praćenje kursa i kvalitetnu procenu uspešnosti završenog kursa grupi/pojedincu. Različitost činilaca koji definišu okruženje treba definisati težinskim faktorom, s obzirom na posledične efekte. Stoga je potrebno izraditi matematičke modele za ocenjivanje studenata koji studiraju na daljinu, na osnovu ulaznih parametara sa jedne strane (opšti uspeh, uspeh iz srodnih predmeta prethodnog nivoa školovanja, motivisanost studenta za studije, i sl.), a na osnovu reakcija tokom kursa na zadate probleme i zadatke, dobijenih radi uspešnog savladavanja gradiva, sa druge strane. Takođe, potrebno je izraditi matematičke modele višekriterijumskog (VK) ocenjivanja odgovarajućih platformi za DL studije sa ciljem određivanja odgovarajućeg načina održavanja nastave za pojedine studente ili grupe. Jednostavna primena poznatih metoda VKA ponekad nije moguća, zbog strukture metoda. Stoga se razvija prilagođena VK metoda ocenjivanja za konkretan slučaj, tj. za konkretan obrazovni okruženje.