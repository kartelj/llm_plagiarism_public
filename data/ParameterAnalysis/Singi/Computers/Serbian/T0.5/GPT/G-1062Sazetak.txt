Tema doktorske teze je proučavanje modela interoperabilnosti u sistemima za elektronsko poslovanje, koji su zasnovani na servisno orijentisanom razvoju softvera, sa različitih gledišta. Kroz istraživanje, analizirani su: standardi; okviri za interoperabilnost i arhitekturu informacionih sistema preduzeća; semantičke tehnologije zasnovane na ontologijama; kao i servisna orijentacija. Proučavanjem trenutnog stanja, najbolje prakse i trendova, disertacija pruža rešenja za probleme interoperabilnosti kroz uvođenje: metodološkog okvira za povezivanje na ad-hoc osnovu u sistemima elektronskog poslovanja; generičkog meta modela za održavanje semantičke konzistentnosti sistema i opisivanje i pronalaženje komponenti u sistemima elektronskog poslovanja; modela servisno orijentisane arhitekture za semantičku interoperabilnost poslovnih procesa na ad-hoc osnovu. Provera sprovedenih istraživanja izvršena je uspostavljanjem interoperabilnosti i poboljšanjem izvođenja aktivnosti poslovnih procesa u oblasti zaštite kulturnih dobara. Postignuti rezultati su doprineli efikasnijem korišćenju dostupnih informacija, dokumenata i ilustracija o različitim tipovima kulturnih dobara.