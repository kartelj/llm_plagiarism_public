'Sigurnost u oblasti cloud computinga je složen i multidimenzionalan problem koji se prepliće sa više disciplina poput sigurnosti kompjuterskih mreža, sigurnosti kompjutera, sigurnosti informacija, primene zakonskih regulativa itd. Ovaj problem je jedan od ključnih razloga zašto se, uprkos brojnim prednostima, cloud computing ne koristi u meri u kojoj bi mogao. Jedan od najsigurnijih načina zaštite podataka koji se nalaze u oblaku je svakako upotreba kriptografskih metoda. Sigurnost šifrovanog podatka u oblaku zavisi isključivo od sigurnosti primenjenog kriptografskog algoritma i sigurnosti njegovih ključeva. Ipak, skladištenje podataka u šifrovanom obliku ima svoj nedostatak - nemogućnost obrade tih podataka unutar oblaka bez njihovog prethodnog dešifrovanja, što je svakako sigurnosni izazov, ako ne i sigurnosni rizik. Kao jedno od mogućih rešenja ovog problema izdvaja se upotreba homomorfnih kriptografskih sistema. Sposobnost ovih sistema da omogućavaju obradu podataka u šifrovanom obliku i da rezultat te obrade bude takođe u šifrovanom obliku koji može dešifrovati samo onaj koji poseduje ključeve, prema nekim autorima, predstavlja sveti gral kriptografije. Naučna zajednica poslednjih godina ulaže velike napore u istraživanje i unapređenje kriptografskih metoda koje omogućavaju obradu šifrovanog podatka u oblaku. Prateći ove trendove, uočili smo da je veza između kriptografskih metoda primenjenih na cloud computing i sistemima sa ograničenim resursima malo istražena, a da postoji značajan potencijal za njihovu primenu u svakodnevnom životu. U skladu sa ovim stavovima, u disertaciji smo istražili i prikazali kako se primenom homomorfnih kriptografskih sistema mogu veoma sigurno koristiti prednosti koje pruža cloud computing. U uvodu disertacije su prikazane osnovne ideje koje su motivisale istraživački rad na temi disertacije. Definisane su hipoteze naučnog istraživanja, metode koje će biti korišćenje i naveden je sam tok naučnoistraživačkog rada te je dat očekivani naučni doprinos. Drugo poglavlje se bavi cloud computingom. Kroz više navoda literature prikazan je istorijski razvoj cloud computinga i data je sama definicija cloud computinga dok je u trećem poglavlju objašnjen pojam i uz pomoć matematičkih alata definisan homomorfizam u kriptografskim sistemima. Četvrto poglavlje se bavi problemima povećanja stepena sigurnosti kriptografskih ključeva primenom virtuelnih fajl sistema. Tokom praktične realizacije kriptografskog sistema, problem čuvanja i primene kriptografskih ključeva je veoma bitan. Tokom istraživanja došlo je se na ideju da se kriptografski ključevi čuvaju na Smart Card uređajima. Autor je implementirao ovo rešenja na Unix/Linux operativnim sistemima te ga je praktično primenio u samom istraživanju. U petom poglavlju se prikazuje najvažniji naučni doprinos disertacije. Detaljno se opisuje problem koji se posmatra prilikom čega se vrši njegovo modelovanje i predlaže testni problem kao i njegov jednostavniji model. Opisuje se implementacija predloženog rešenja koja je u ovom slučaju realizovana na dve različite platforme uređaja sa ograničenim resursima, industrijskom računaru Raspberyy Pi i Android mobilnim telefonima. Na osnovu dobijenih rezultata da se videti koja su ograničenja u smislu dužine primenjenih ključeva, broja nadgledanih senzora i dužine rezutata korektivne funkcije predloženog modela. Tokom poglavlja dati su pojedini delovi razvijenog koda kako za Unix/Linux operativni sistem tako i za Android operativni sistem. U zaključku teze su navedeni osnovni doprinosi disertacije i date su smernice za moguća dalja istraživanja u ovoj oblasti.'