'Jedan od najvećih izazova u maloprodaji je nedostatak zaliha, koji može dovesti do propuštenih prodajnih prilika, smanjenja profita i mogućeg gubitka klijenata. Stopa nedostatka zaliha može se znatno razlikovati u zavisnosti od poslovnih praksi maloprodajnog lanca i uticaja različitih faktora, ali se globalni prosek kreće između 5 - 10%. Ova visoka stopa može dovesti do finansijskih gubitaka koji čine 4% ukupnog prometa maloprodajnog lanca. Ovaj rad je imao za cilj da istraži sve relevantne aspekte koji mogu dovesti do povećanja nedostatka zaliha u maloprodaji i mogućnosti za automatizaciju sistema naručivanja kako bi se odgovorilo na neke od ovih problema. U literaturnom pregledu, problem je analiziran sa organizacionog, operativnog i tehnološkog stanovišta. Detaljno razmatranje problema nedostatka zaliha i različitih koncepta automatizacije sistema naručivanja u maloprodaji omogućilo je istraživanje efikasnosti automatizovanog sistema naručivanja. Glavni cilj istraživanja bio je da se uspostavi veza između različitih atributa proizvoda i stope nedostatka zaliha u maloprodaji, a zatim da se ispita kako automatizovani sistem naručivanja može odgovoriti na izazove koje predstavljaju proizvodi kategorisani kao rizični. Istraživanje je obuhvatilo sekundarne podatke velikog maloprodajnog lanca u Srbiji, uključujući dve visoko rizične kategorije proizvoda sa ukupno 115 artikala u 97 maloprodajnih objekata, posmatranih tokom jedne kalendarske godine. Za identifikaciju nedostatka zaliha korišćena je metoda neprekidnih stanja lagera, a za merenje uticaja atributa proizvoda i efekata sistema naručivanja korišćene su probit regresija i t-test statistika. Rezultati analize stope nedostatka zaliha koja je prethodila statističkoj analizi pokazali su da postoje određeni obrasci kretanja stope, kao što su nedeljne oscilacije, oscilacije po proizvodima i kategorijama, što može pružiti korisne informacije za dalju analizu. Rezultati analize uticaja potencijalno rizičnih atributa proizvoda na nedostatak zaliha pokazali su da dostupnost proizvoda u centralnom magacinu, promotivna aktivnost i brzina prodaje proizvoda značajno utiču na povećanje stope nedostatka zaliha, dok je automatizacija sistema naručivanja faktor koji generalno doprinosi većoj dostupnosti proizvoda na nivou maloprodajnog objekta. Međutim, kategorija proizvoda rizična za maloprodaju pokazala se kao osetljivija na analizirane atribute proizvoda kao što su promocija i brzina prodaje. Statistička analiza pokazala je da automatizovani sistem naručivanja ostvaruje značajno bolji učinak u odnosu na manuelni kada su u pitanju rizični proizvodi kao što su jeftiniji proizvodi, proizvodi na promociji, proizvodi koji se brže prodaju i proizvodi sa velikom varijacijom u prodaji, dok kod proizvoda sa većim pakovanjem nije zabeležen značajno bolji rezultat po pitanju stope nedostatka zaliha. Za razliku od boljeg učinka na nivou maloprodajnog objekta, kod proizvoda koji su naručivani uz pomoć automatizovanog sistema nije zabeležena značajno veća dostupnost na nivou centralnog magacina u odnosu na manuelni sistem.'