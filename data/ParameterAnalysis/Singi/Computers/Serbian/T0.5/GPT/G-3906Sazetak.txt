'Klaud računarstvo je deo nove generacije računarskih paradigmi, koje su, poput mrežnog računarstva, zasnovane na grupisanju resursa i korišćenju mrežnih i Internet tehnologija. U suštini, klaud računarstvo podrazumeva novi pristup pružanju računarskih resursa kao usluga, gde se pod resursima podrazumeva sve, od podataka i softvera, do hardverskih komponenti poput procesorskih elemenata, memorije i skladišta. Klaud računarstvo je trenutno značajna i aktuelna multidisciplinarna oblast, što potvrđuje veliki broj publikacija u prestižnim međunarodnim časopisima i prezentacija na najvažnijim svetskim konferencijama. Na osnovu naučnih rezultata prikupljenih iz objavljenih radova u ovoj oblasti, može se zaključiti da klaud okruženje nudi brojne izazove i probleme, za čije rešavanje se mogu pronaći bolji metodi, tehnike i algoritmi. Jedan od ključnih izazova savremenog klaud okruženja je raspoređivanje zahteva korisnika za izvršavanje na ograničenom broju dostupnih resursa (virtuelnih mašina). Problem raspoređivanja na klaudu se odnosi na određivanje redosleda izvršavanja zadataka na ograničenom broju dostupnih resursa, uzimajući u obzir potencijalna ograničenja i ciljnu funkciju koja treba da se optimizuje. Raspoređivanje poslova obavljaju algoritmi raspoređivanja, koji se mogu podeliti na statičke i dinamičke. U slučaju statičkog raspoređivanja, gde poslovi ne mogu dinamički da se prebacuju sa preopterećenih na manje opterećene virtuelne mašine, zadaci se raspoređuju za izvršavanje na dostupne virtuelne mašine pre početka izvršavanja. S druge strane, primenom metoda dinamičkog raspoređivanja, poznatih kao balansiranje opterećenja, vrši se redistribucija poslova između aktivnih virtuelnih mašina tokom izvršavanja programa raspoređivanja. Redistribucija se vrši tako da se zadaci sa virtuelnih mašina koje su preopterećene dinamički prebacuju za izvršavanje na virtuelne mašine koje su manje opterećene. Za potrebe dinamičkog raspoređivanja uglavnom se koriste heurističke i metaheurističke optimizacione metode i algoritmi, koji postižu dobre rezultate. Problemi raspoređivanja poslova i balansiranja opterećenja na klaudu spadaju u grupu NP teških kombinatornih i/ili globalnih problema sa ili bez ograničenja. Na osnovu objavljenih rezultata u relevantnoj literaturi, može se videti da su metaheuristike inteligencije rojeva, koje su deo grupe algoritama inspirisanih prirodom, uspešno testirane na benčmark problemima i primenjene na praktičnim NP teškim optimizacionim problemima (globalnim i kombinatornim), gde su postigle bolje rezultate u pogledu brzine konvergencije i kvaliteta rešenja, u poređenju sa drugim metodama, tehnikama i algoritmima. Polazeći od ovoga, u ovom radu je ispitano da li je moguće dalje unaprediti rešavanje problema raspoređivanja poslova i balansiranja opterećenja na klaudu primenom metaheuristika inteligencije rojeva. Tokom sprovedenog istraživanja, unapređeno je i prilagođeno više metaheuristika inteligencije rojeva za rešavanje problema raspoređivanja poslova i balansiranja opterećenja u klaud okruženju. U disertaciji su detaljno prikazane implementacije dva unapređena algoritma rojeva - algoritma optimizacije monarh leptirovima i algoritma optimizacije jatom kitova. Za potrebe testiranja, rešavana su dva modela raspoređivanja poslova na klaudu. Prvi model, koji pripada grupi jednokriterijumske optimizacije, uzima u obzir minimizaciju vremena izvršavanja svih zadataka na klaudu, dok drugi, višekriterijumski model uzima u obzir minimizaciju vremena izvršavanja svih zadataka na klaudu i budžeta, tj. troškova za izvršavanje svih zahteva korisnika. Simulacije su vršene u robusnom okruženju CloudSim simulatora i oba algoritma su testirana sa skupom veštačkih podataka, generisanih u okviru CloudSim platforme, i realnih podataka, koji su preuzeti iz globalno dostupne benčmark baze. Pored testiranja za praktičan izazov na klaudu, kako bi se preciznije utvrdila unapređenja modifikovanih metaheuristika u odnosu na osnovne verzije, obe metaheuristike su verifikovane i testiranjima na standardnim skupovima benčmark funkcija za globalnu optimizaciju bez ograničenja. Upoređivanjem generisanih rezultata (kvalitet rešenja i brzina konvergencije) sa rezultatima najboljih poznatih metaheuristika i heuristika iz literature, koje su primenjene na iste instance problema (na praktičan problem raspoređivanja na klaudu i benčmark testove), dokazan je kvalitet implementiranih algoritama, čime je potvrđena i osnovna hipoteza ovog rada da se rešavanje izazova raspoređivanja poslova i balansiranja opterećenja u klaud okruženju mogu dalje unaprediti primenom metaheuristika inteligencije rojeva.'