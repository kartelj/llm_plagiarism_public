Ovaj rad ima za cilj da istraži poziciju Srbije u pogledu konkurentnosti, kakve mere vlada preduzima za unapređenje konkurentnosti zemlje, kao i na koji način klasteri, kao instrument za unapređenje konkurentnosti, utiču na regionalnu konkurentnost u Srbiji. Za proveru ovih pretpostavki, korišćene su metodologije Svetskog ekonomskog foruma, Centra za strategiju i konkurentnost, Univerziteta u Stokholmu i Evropske klaster opservatorije. Analiza doprinosa snažnih klastera regionalnoj konkurentnosti podrazumeva utvrđivanje korelacije između jačine klastera u regionima, izražene kroz lokacijski količnik, i BDP-a per capita kao indikatora produktivnosti u sledećih pet država (poznatih kao G-5): Mađarska, Bugarska, Grčka, Rumunija i Srbija. U ovom radu su korišćeni statistički podaci iz Zavoda za statistiku Srbije, EUROSTAT-a, Svetskog ekonomskog foruma i Evropske klaster opservatorije. Rezultati analize ukazuju na slabu konkurentnost Srbije, posebno u poređenju sa zemljama na sličnom stepenu razvoja, a politike vlade za unapređenje konkurentnosti su slabe i neadekvatne. Od 20 analiziranih kategorija klastera u G-5 državama, 13 pokazuje pozitivnu korelaciju između jačine klastera u regionima i regionalne konkurentnosti.