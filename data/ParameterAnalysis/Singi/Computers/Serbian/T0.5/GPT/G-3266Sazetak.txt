'Recentna istraživanja u sferi automatske identifikacije govornika sugeriraju da tehnike dubokog mašinskog učenja zasnovane na neuronskim mrežama pružaju bolje rezultate u odnosu na druge klasifikatore temeljene na skrivenim Markovljevim modelima i Gausovim mješavinama. Međutim, ove metode zahtijevaju mnogo prilagođavanja parametara kako bi se njihove performanse optimizirale za različite zadatke superviziranog mašinskog učenja. Ova disertacija ima za cilj da pokaže da odgovarajući izbor parametara može značajno poboljšati performanse metoda automatske identifikacije govornika zasnovanih na dubokim neuronskim mrežama. Predstavljena studija nudi pristup automatskom prepoznavanju govornika temeljen na neuronskim mrežama i algoritmu za stohastički gradijent. Posebna pažnja se posvećuje tri parametra algoritma za stohastički gradijent: stopa učenja, stopa uklanjanja ulaznih neurona i stopa uklanjanja skrivenih neurona. Dodatno se istražuje pitanje prepoznavanja govornika u uslovima povećane buke. U skladu s tim, sprovedena su dva eksperimenta. Prvi eksperiment ima za cilj da pokaže da optimizacijom parametara algoritma za stohastički gradijent mogu se poboljšati performanse prepoznavanja govornika u uslovima bez buke. Drugi eksperiment ima za cilj da pokaže da optimizacijom parametara algoritma za stohastički gradijent mogu se poboljšati performanse prepoznavanja govornika u uslovima povećane buke. Rezultati pokazuju da optimizacija stope uklanjanja neurona poboljšava performanse prepoznavanja govornika zasnovanog na stohastičkom gradijentu, čak i u uslovima povećane buke. Takođe se pokazuje da je izbor odgovarajuće stope učenja ključan, jer neke vrednosti ovog parametra mogu negativno uticati na performanse prepoznavanja.'