'Generisanje kvalitetnih nizova nasumičnih brojeva je najosetljiviji i najvažniji faktor svakog kriptografskog sistema, te dizajn i provera karakteristika generatora zahtevaju pažljiv i studiozan pristup. Kvalitet generisanih nizova kod generatora nasumičnih vrednosti zasnovanih na zvučnoj kartici najviše zavisi od visine entropije izvora nasumičnosti i primenjenog postupka postprocesiranja. Ovaj postupak postprocesiranja omogućava destilaciju digitalizovanog oblika nasumičnog analognog signala, što rezultira stvaranjem niza istinski nasumičnih brojeva uniformne raspodele. Ova disertacija se fokusira na analizu postojećih i predstavljanje nove klase generatora nasumičnih nizova zasnovanih na zvučnoj kartici. Nasumični brojevi su nezaobilazni u mnogim oblastima, uključujući kriptografiju, simulacije, igre na sreću, uzorkovanje, donošenje odluka, medicinu, estetiku i umetnost. Najčešće korišćen generator nasumičnih vrednosti je generator pseudonasumičnih brojeva (PRNG). Za razliku od PRNG, generatori istinski nasumičnih brojeva (TRNG) su zasnovani na nedeterminističkim prirodnim fenomenima, kao što su zvučni šumovi, radioaktivno raspadanje, termalni šumovi generisani poluprovodnikom, termalni šumovi otpornika, fotoelektrični efekti i razni kvantni fenomeni, i njihov proizvod su neperiodični istinski nasumični brojevi. Mnoga istraživanja su vršena na zvučnim karticama kako bi se dobili što bolji nasumični brojevi. Većina ovih istraživanja je koristila pristupe zasnovane na potrebama PRNG ili njihovoj konstrukciji. U ovoj disertaciji je razvijen pristup za dobijanje istinski nasumičnih bitova zasnovan na zvučnoj kartici računarskih uređaja, koja se stimuliše nasumičnim signalima buke iz okruženja, i postprocesira novim postupkom mešanja ulaznog niza i XOR-ovanja susednih bita (MiBiS&XOR). Ovaj postupak postprocesiranja omogućava jednostavno i efikasno razdvajanje i udaljavanje susednih bita ulaznog niza, između kojih postoji određena korelacija, a zatim u novodobijenom nizu XOR-ovanje susednih bita, smanjujući autokorelaciju, povećavajući entropiju i redukujući bias niza izlaznih bita. Ispitivanja sprovedena statističkim testovima nasumičnosti pokazala su da ova klasa generatora ima odlične karakteristike i da u veoma kratkom vremenskom periodu generiše veliku količinu istinski nasumičnih brojeva visokog kvaliteta nasumičnosti. U prvom delu disertacije (glave 2 i 3) izložena je teorijska osnova neophodna za razumevanje originalnih doprinosa izloženih u drugom delu. Iz tog razloga prvo su u glavi 2 u potrebnoj meri uvedeni pojmovi nasumičnog procesa, nasumičnog signala i stohastičkog izvora nasumičnih signala, kao neophodnih činioca u procesu dobijanja nizova istinski nasumičnih brojeva a zatim u glavi 3 osnove zvučnih kartica i šuma buke u životnoj sredini. U drugom delu disertacije (glave 4 i 5) prikazani su originalni rezultati istraživanja. Prvo su u glavi 4 izloženi rezultati postignuti na razvoju novih postupaka dobijanja nasumičnih nizova kao i osnovne karakteristike generatora istinski nasumičnih brojeva. Detaljno je objašnjen princip rada generatora istinski nasumičnih brojeva, klasifikacija i karakteristike, najnovija istraživanja i dizajni kao i faze u njegovom radu. Prikazane su, takođe, različite tehnike post-procesiranja, njihova efikasnost, prednosti i mane. U glavi 5 prikazani su rezultati primene nove destilacione tehnike. Posebno mesto zauzima značaj i razvoj novog postupka dobijanja istinski nasumičnih nizova u cilju dobijanja generatora nasumičnih brojeva koji su brzi, efikasni i jeftini a samim tim i pristupačni širokom auditorijumu. U okviru disertacije je posebna pažnja posvećena razvoju novih efikasnih postupaka dobijanja nasumičnih nizova baziranih na korišćenju hardverskog potencijala personalnog desktop računarskog sistema i novih tipova laptopova, tablet PC-a i smart telefonskih uređaja. Pokazano je da je prikazani sistem efikasan jer omogućava veoma brzo generisanje nasumičnih vrednosti uz zadovoljavajuću nepredvidljivost i da je stoga, iako prevashodno namenjen u kriptografske svrhe, veoma pogodan za korišćenje u mnogim aplikacijama koje zahtevaju razne oblasti. Ostvareni rezultati predstavljaju dobru podršku razvoju korišćenja hardverskog okruženja i sofverske osnove za dalji proces unapređenja generatora nasumičnih nizova. Ključne reči: Generator istinski nasumičnih brojeva, miksovanje bita u koracima a zatim XOR-ovanje susednih bita, buka životne sredine, zvučna kartica, entropija, statistički testovi. '