Uzimajući u obzir da na Zemlji živi više od 7 milijardi ljudi, a da se predviđa da će do 2050. godine taj broj narasti na oko 9 milijardi, identifikacija pojedinaca uz poštovanje privatnosti predstavlja veliki izazov. U kontekstu društvene bezbednosti, identifikacija zasnovana na biometrijskim podacima postala je glavni zahtev mnogih vlada i bezbednosnih agencija. Takođe, brojne privatne kompanije su se uključile u razvoj biometrijske identifikacione tehnologije, čime im se pruža prilika da uđu na visoko profitabilno tržište koje je do skoro bilo rezervisano samo za vladin sektor. Sjedinjene Američke Države, kao najrazvijenija zemlja u ekonomskom i tehnološkom smislu, uprkos ekonomskim problemima, ulažu značajna sredstva u unapređenje biometrijske identifikacije, posebno nakon terorističkih napada 11. septembra 2001. godine. Pored SAD, i Kina, čija ekonomija beleži veliki rast uprkos globalnoj ekonomskoj krizi, ulaže velike napore u razvoj biometrijskih metoda identifikacije. S obzirom da je Kina najmnogoljudnija zemlja na svetu, izazov biometrijske identifikacije poprima novu dimenziju. U Indiji, motivi za uvođenje biometrijske identifikacione tehnologije su potpuno različiti od motiva SAD i većine drugih zemalja i više su usmereni na rešavanje vitalnih problema, poput distribucije hrane. Evropska Unija takođe ulaže velike napore u razvoj i primenu biometrijske identifikacije, pri čemu je Holandija posebno napredna u tom pogledu, jer je sistemski pristupila ovom problemu. Privatnost prikupljenih biometrijskih podataka u velikoj meri zavisi od politike organizacija koje se bave prikupljanjem i čuvanjem biometrijskih podataka, kao i od metoda zaštite tih podataka. Čak i kada su u pitanju državne institucije - institucije "od poverenja", zloupotreba je uvek potencijalna opasnost. Balans između bezbednosti i privatnosti je tema kojom se bave mnogi istraživači širom sveta. Tokom poslednjih decenija, predloženo je više različitih pristupa ovom problemu. Sa razvojem računarske tehnologije, dolazi do razvoja novih pristupa problemu, s obzirom na otvaranje novih mogućnosti. Treba naglasiti da su biometrijski podaci - podaci sa "šumom", što znači da se ne reprezentuju uvek na isti način. Posledica ove činjenice je da se neki postulati zaključivanja iz klasične logike ne mogu direktno primeniti u ovoj oblasti. Takođe, kriptografske procedure se ne mogu primeniti na biometrijske podatke, jer oni ne zadovoljavaju kriterijume koje zahteva kriptografija. Fazi logika je ponudila novi pristup koji je blizak načinu ljudskog razmišljanja i iskorišćena je u različitim razmatranjima i predloženim rešenjima biometrijske identifikacije. Neka rešenja predlažu formiranje kriptografskog ključa direktno iz biometrijskih podataka, pri čemu se za izdvajanje biometrijskih karakteristika koriste fazi ekstraktorske funkcije. Fazi ekstraktorske funkcije uzimaju u obzir neodređenost merenja biometrijskih podataka. Nakon uvođenja randomizacije i korišćenjem specifičnih procedura, fazi ekstraktorske funkcije kreiraju jedinstveni "ključ" - fazi skeč. Sa druge strane, postoje rešenja koja predlažu nezavisno formiranje kriptografskog ključa, koji zadovoljava sve kriptografske zahteve, a zatim njegovo kombinovanje sa biometrijskom veličinom. U okviru ove grupe rešenja, predlažu se različite metode za korekciju greške koje kompenzuju neodređenost biometrijskog podatka. Neki autori predlažu korišćenje više uzastopnih metoda za korekciju grešaka. Medijumi za arhiviranje mogu biti različiti, dok se polikarbonatna kartica sa mikrokontrolerom predlaže kao uobičajeno rešenje. Prethodna rešenja se mogu posmatrati iz više uglova, pa prema tome mogu se uočiti njihove dobre i loše strane. Osnovni nedostatak rešenja sa fazi skečom je pojavljivanje biometrijske karakteristike u otvorenom obliku prilikom dešifrovanja. Pored toga, proces dešifrovanja skeča nije pouzdan u dovoljnoj meri kako bi se koristio u praktičnim primenama. Rešenja koja predlažu nezavisno formiranje kriptografskog ključa a zatim njegovo kombinovanje sa biometrijskom veličinom daju bolje rezultate nego rešenja sa skečom. Postoje i mišljenja da bi se rešenja sa skečom mogla unaprediti poboljšanjem matematičkog modela, mada i u tom slučaju ostaju osnovni nedostaci - vidljivost nezaštićene biometrijske veličine u nekom trenutku procesa. Korišćenje različith ili sukcesivno kombinovanih metoda za korekciju greške daju manje ili više dobre rezultate. Neka rešenja koja tretiraju iris kao biometrijsku veličinu daju sasvim korektne rezultate. Ta rešenja se ne mogu efikasno primeniti za obradu otiska prsta zbog različite prirode binarnih reprezentacija irisa i otiska prsta. Rešenje predloženo u ovom radu kao biometrijsku veličinu tretira otisak prsta. Nakon uočavanja i izdvajanja minucija - karakterističnih tačaka otiska prsta, kreiraju se dva nezavisna templejta. Prvi templejt se koristi za klasičnu identifikaciju, dok se drug templejt kombinuje sa unapred kreiranim kriptografskim ključem nad kojim je prethodno primenjeno kodiranje za korekciju greške. U predloženom rešenju radi se o Slepian Vulfom kodiranju. Drugi templejt predstavlja šifrovani biometrijski podatak sa inkorporiranim kriptografskim ključem. Oba templejta se zatim smeštaju na prenosivi token kao što je kartica sa mikroprocesorom. Prilikom rekonstrukcije ključa neophodno je prisustvo originalne biometrijske veličine - otiska prsta. Prvi korak predstavlja klasičnu identifikaciju, kojom se utvrđuje da li se radi o istom otisku prsta, odnosno o istoj osobi. Nakon pozitivne identifikacije, vrši se rekonstrukcija ključa razdvajanjem otiska prsta od kriptografskog ključa i ponovnom primenom Slepian Vulfovog kodiranja kojim se koriguju greške. Dalje se kriptografski ključ koristi u standardnim kriptografskim operacijama. Predloženo rešenje značajno smanjuje grešku prilikom identifikacije osobe, odnosno rekonstrukcije kriptografskog ključa. Zbog toga je efikasno i pogodno za praktičnu primenu. Istovremeno se poboljšava bezbednost originalnog otiska, koji nije vidljiv u otvorenom obliku ni u jednoj fazi procesa. Rešenje izneto u ovom radu je otporno na široki spektar mogućih napada u cilju kompromitovanja biometrijske veličine a samim tim i identiteta osobe. Ukoliko bi došlo do kompromitovanja bilo biometrijskog bilo kriptografskog ključa ili šifrovanog biometrijskog podatka, moguće je povući prethodni reprezent otiska i kreirati novi korišćenjem novog kriptografskog ključa bez posledica po integritet identiteta osobe.