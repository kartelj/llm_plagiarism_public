"Pristupačni turizam, turizam bez barijera, turizam za sve, su različiti izrazi za istu stvar - turizam koji je prilagođen i dostupan svim vrstama potrošača. Na našem tržištu, ovo je relativno nov i neistražen koncept, dok je globalno njegov potencijal već prepoznat i posvećuje mu se velika pažnja, kako kroz naučne studije i istraživanja, tako i kroz prilagođavanje turističke ponude korisnicima ovog tržišta. Prilagođavanje proizvoda i usluga za sve korisnike je veliki izazov za celu turističku industriju. Praćenjem globalnih trendova u turizmu, usvajanjem različitih propisa i usklađivanjem zakona i strategija sa propisima Evropske unije, ovim grupama potrošača se garantuje pravo na ravnopravno učešće u svim društvenim aktivnostima, uključujući i provođenje slobodnog vremena. Pristupačnost mora biti integralni deo svake odgovorne i održive turističke politike i strategije, što zahteva napor na nacionalnom nivou kroz ulaganje u pristupačnost svih delatnosti koje čine turističku industriju. Praćenje i prilagođavanje propisa ne samo da je imperativ ljudskih prava, već i poslovna prilika. Međutim, potrebna je promena mindseta i modela pružanja usluga, u ovom radu fokus je na pružanju hotelskih usluga, kako bi se zadovoljile potrebe korisnika pristupačnog turizma. Pristupačno okruženje i usluge unapređuju kvalitet hotelskog proizvoda, povećavajući tako konkurentnost turističkih destinacija. Analizirani su rezultati istraživanja koja se odnose na stav menadžmenta Beogradskih hotela prema pristupačnom turizmu, njihov odnos prema potrošačima pristupačnog turizma, raznolikost ponude koja je prilagođena ovim korisnicima, kadrovsku politiku i intenzitet promocije pristupačnih smeštajnih kapaciteta. Istraživanje je sprovedeno sa ciljem da se utvrdi stav menadžmenta o uticaju pristupačnog turizma na uspeh njihovog poslovanja."