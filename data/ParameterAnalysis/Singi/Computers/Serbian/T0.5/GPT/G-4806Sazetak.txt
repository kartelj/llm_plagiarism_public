'Nakon blage stagnacije nekih društvenih mreža, istraživanja pokazuju da su krajnji korisnici preusmerili većinu svoje pažnje na komunikacione platforme (Viber, Whatsapp, FB messenger, Instagram, itd). Digitalna transformacija uz podršku veštačke inteligencije, predstavlja veliki napredak u poboljšanju poslovanja kompanija iz raznih industrija. U borbi protiv KOVID-19, i sa ciljem kreiranja inovativnih rešenja koja pružaju dodatnu vrednost, u digitalni svet je uveden četbot. To je program koji simulira ljudski razgovor i pomaže korisniku da dobije pravovremene informacije i pruži svakodnevne usluge. U protekloj deceniji, veliki napredak komunikacionih platformi i mrežnih tehnologija omogućio je nove tehničke mogućnosti za implementaciju četbota u različitim sektorima, kao što su: e-trgovina, korisnička podrška, marketing i obrazovanje. Četbot je softver koji simulira konverzaciju koristeći veštačku inteligenciju i učestvuje u dijalogu sa čovekom koristeći prirodni jezik i pri tome razume tekstualne i glasovne poruke. Četbot koristi veštačku inteligenciju kako bi pronašao odgovore i rešio korisničke zahteve. U skladu sa novim trendovima, definisan je metodološki okvir za razvoj moderne arhitekture četbota zasnovanog na veštačkoj inteligenciji za sledeću generaciju Internet zajednice. Najveći izazov razvoja adaptivne platforme je rešavanje problema fleksibilnosti integracije, odnosno definisanje mehanizma nezavisnosti četbota od samo jednog servisa za razumevanje prirodnog jezika (engl. Natural Language Understanding - NLU) čime bi se obezbedila odgovarajuća adaptivnost. Predložena metodologija pruža opšti postupak i rezultat je kombinacija različitih metodoloških pristupa. Prateći metodologiju, razvoj adaptivnog četbota zasnovan na NLU sastoji se iz dve faze: projektovanje i aplikacioni inženjering. Svaka od ovih faza je zatim podeljena na aktivnosti koje treba da se obave u okviru faza. Prednost ove podele je realizacija prilagodljive platforme za kreiranje četbotova. Napredna arhitektura četbota koja podržava metodologiju je lako proširljiva, skalabilna i podržava različite servise za razumevanje prirodnog jezika i komunikacione platforme za razmenu poruka. Teza opisuje logičku i fizičku arhitekturu četbota. Kroz odgovarajuće metamodele i njihovo mapiranje obezbeđena je nezavisnost NLU servisa. Predloženim pristupom se pruža sopstveni nezavisni okvir za razvoj četbota čiji je cilj smanjenje zavisnosti od proizvođača koji se bave servisima za razumevanje prirodnog jezika i kanalima komunikacija. Na ovaj način se postiže nezavisnost od bilo kog servisa za razumevanje prirodnog jezika, čime se rešenje neće vezati za jedan servis već će se predloženim mehanizmom obezbediti lako mapiranje i prebacivanje sa jednog na drugi novi i/ili stari servis. Konačno, jedna implementacija predložene arhitekture četbota je prikazana kroz studiju slučaja. Akademska Digitalna Asistentkinja (ADA) je prva implementacija četbota u prosveti na Balkanu koja pruža efikasnu realizaciju usluga i štedi vreme kroz prirodnu komunikaciju. ADA prima poruke sa različitih komunikacionih platformi za razmenu poruka (Viber, FB mesindžer, Instagram i vebčet preko sajta BAPUSS). Četbot platforma obavlja veliki broj važnih zadataka pre nego što pošalje poruku NLU. NLU zatim analizira tekst i na osnovu tehnika mašinskog učenja upoređuje, a zatim generiše nameru i njene entitete. Generisani rezultat se šalje nazad u četbot platformu, koja koristeći određeni algoritam koristi nameru, entitete, kontekst i šalje odgovor korisniku u odgovarajućem formatu za prikazivanje poruke. ADA je dostupna 24 sata i daje odgovore na česta pitanja studenata i budućih studenata. ADA zna nešto više od 250 scenarija u vezi sa pitanjima na koje studenti i ostali korisnici žele da dobiju odgovor ili da izvrše odgovarajuću uslugu. Neki od scenarija su: prijava ispita, promena ispitivača, overa semestra, informacije o konsultacijama nastavnika, rokovima, rangiranju akademije, rasporedu predavanja, rejtingu studenata, događajima, dostupnosti usluga, akademskom okruženju, datumu predavanja i ispita, aktivnostima koje se dešavaju unutar akademije i druge korisne akademske informacije.'