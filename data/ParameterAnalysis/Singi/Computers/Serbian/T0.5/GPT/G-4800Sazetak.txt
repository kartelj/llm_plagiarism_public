'IoT i blokčejn tehnologija se smatraju ključnim tehnološkim dostignućima današnjice. Smanjenje latencije i povezanost sistema omogućili su veću fleksibilnost u korišćenju aplikacija na udaljenim uređajima. Glavna prepreka u IoT-u je nedostatak računarskih resursa, ograničena memorija i slabiji procesori koji su optimizovani za nisku potrošnju energije, što otežava upotrebu robusnih algoritama za šifrovanje. IoT se suočava sa brojnim izazovima, uključujući lošu interoperabilnost, bezbednosne ranjivosti, privatnost i nedostatak standarda. U ovom radu predlaže se upotreba softverskog interfejsa kao sigurnosne arhitekture za pametne uređaje. Sigurnosni interfejs omogućava upotrebu snažnijih kriptografskih algoritama za udaljene servise pametnih uređaja. Ovaj pristup unapređuje bezbednost podataka koje pametni uređaji šalju kroz upotrebu kompatibilnih algoritama za šifrovanje podataka pre njihovog slanja na udaljene servise. Osim interfejsa, u ovom radu se koristi i blokčejn tehnologija. Upotreba blokčejna omogućava decentralizaciju i autentifikaciju u mreži povezanih pametnih uređaja. Integracijom blokčejna, dobija se anonimnost i fleksibilnost koju trenutni IoT nema. Blokčejn štiti interfejs svojim tehnologijama koje uklanjaju jednu tačku kontrole, beleže sve transakcije i proveravaju njihovu validnost, pružajući time poverenje među uređajima u mreži. Rezultat ovog rada je razvoj interfejsa koji omogućava pametnim uređajima da koriste bilo koji kriptografski algoritam, omogućava mapiranje IP adresa i sprečava neautorizovani pristup mreži. Pored razvoja interfejsa, blokčejn tehnologija će biti implementirana u kompatibilnom režimu, tako da je efikasna za rad na pametnim uređajima, uzimajući u obzir ograničenja resursa.'