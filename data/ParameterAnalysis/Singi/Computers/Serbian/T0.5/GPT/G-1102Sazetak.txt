Pristup koji se zasniva na sistemima i procesima, kao i modelovanje orijentisano na strukturu i objekte, daje najefikasnije rezultate u dizajniranju, razvoju i praksi zaštite informaciono-komunikacionih tehnologija. Procesi zaštite, koji transformišu ulazne parametre u izlazne i teže ka povećanju izlaznih vrednosti, integrišu procedure, alate i osoblje, koje je motivisano za sprovođenje prakse zaštite. Ti procesi predstavljaju osnovne blokove za izgradnju sistema zaštite. Neophodno je da se procesi zaštite konstantno unapređuju, s obzirom na uglavnom nedovoljno razvijenu svest vlasnika, menadžera i korisnika o potrebi zaštite, kao i na relativno visoke troškove tehnologije i stručnjaka za zaštitu. Za procenu kvaliteta i merenje napretka i unapređenja procesa, razvijeni su standardi i modeli orijentisani na procese, zasnovani na CMM modelima procesa, posebno na SSE CMM modelu za procese zaštite. Uporedna analiza komplementarnosti standarda i modela razvijenih na osnovu pristupa sistemu, procesu ili okruženju, ukazuje na mogućnost uspostavljanja više okvira za procenu i unapređenje procesa. CMM modeli koji integrišu procese (SSE CMM, CMMI) obezbeđuju integrisani i jedinstven okvir za procenu i unapređenje različitih procesa. SSE CMM model integriše oblasti sistema inženjeringa (11), projektnog menadžmenta (5) i organizacije (6). Kvalitet izvršenja i zrelost procesa zaštite u SSE CMM modelu, meri se specifičnom metrikom orijentisanom i na sistem zaštite i na procese, na osnovu kriterijuma za izvršavanje i implementaciju osnovnih (BP) i generičkih praksi (GP). SSE CMM metrika rangira nivoe kapaciteta (CL) i zrelosti (ML) u 5 aktivnih nivoa. Za procenu procesa zaštite na osnovu SSE CMM modela, posebno je razvijen SSAM metod verifikacione procene, koji otkriva i verifikuje objektivne dokaze o izvršavanju i implementaciji BP i GP. Eksperimentalna procena aktuelnih procesa ESS na tri evaluirana projekta i predlog akcionog plana za unapređenje procesa, potvrđuju prihvatljivost korisnika i deklarisanu primenljivost SSE CMM modela i SSAM metoda procene procesa zaštite za razvoj optimalnog programa zaštite, profilisanje organizacija zaštite i druge brojne primene u oblasti zaštite informaciono-komunikacionih tehnologija.