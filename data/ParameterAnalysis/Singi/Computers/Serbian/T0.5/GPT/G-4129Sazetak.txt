"U ovom istraživanju predstavljen je novi metod za kriptografsko obezbeđivanje biometrijske autentifikacije korisnika, koji se temelji na kriptografiji sa javnim ključevima, generatoru pseudoslučajnih brojeva i opozivnoj biometriji. Biometrijski obrasci su kodirani ili opozivi tokom svih faza rada sistema, osim u fazi izdvajanja obeležja, što rezultira sistemom koji je otporan na veliki broj napada. Sistem nije zahtevan u pogledu procesorske snage, a generisani biometrijski obrasci su prihvatljive veličine. Pomenuti metod kriptografski zaštićene autentifikacije je implementiran kroz modularni biometrijski sistem za proveru identiteta korisnika usluga mobilnog bankarstva, zasnovan na biometriji dužice oka. Prikazani su pozitivni rezultati analize performansi predloženog sistema na realističnom skupu podataka, kao i ispitivanja slučajnosti kodiranih opozivih obrazaca i podataka koji se prenose preko mreže."