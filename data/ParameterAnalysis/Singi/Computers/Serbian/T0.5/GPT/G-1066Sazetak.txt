Marketing aktivnosti hotelskih preduzeća u velikoj meri utiču na odnos između ponude i tražnje. Hoteli u Srbiji, koji su fokus ove studije, se razlikuju na osnovu različitih sadržaja i usluga, kako među sobom, tako i u odnosu na globalnu konkurenciju. Investicije u hotelske kapacitete u poslednjih nekoliko godina su dovele do toga da se danas hoteli sa 4 i 5 zvezdica u Srbiji predstavljaju u novom, modernom i elegantnom svetlu, sa savremenom opremom. U ovom radu ćemo analizirati trenutnu poziciju hotela sa 4 i 5 zvezdica na Facebook-u i utvrditi prisustvo i značaj Internet distributivnih sistema (IDS) u prodaji, kao i njihov uticaj na kvalitet hotelskih usluga. Ukazaćemo na promene koje su nastale u hotelijerstvu zbog pojavljivanja IDS i na međusobni odnos između ovih sistema i hotelskih preduzeća u Srbiji. Sprovedena su dva empirijska istraživanja, gde su anketirani menadžeri srednjeg i najvišeg nivoa, kao i gosti koji su boravili u posmatranim hotelima. Prikupljeni podaci su analizirani korišćenjem statističkog programa IBM SPSS Statistics 22, a u analizi su korišćene metode deskriptivne statistike, Studentov T test, Hi kvadrat test, IPA i analiza varijanse (ANOVA). Za potrebe istraživanja o promociji, koristili smo sekundarne podatke pomoću alata Simply Mesaured.