Ova studija ima za cilj razvijanje novog, sveobuhvatnog modela semiotike/aksiologije za razlikovanje, tumačenje i rasuđivanje, sa posebnim fokusom na vizuelne objekte, fenomene i medije - koji se obično smatraju vrednostima ili nosiocima vrednosti - kao i na prakse koje proizvode ili kodiraju vrednosti. Ali, ova studija neće se baviti svakim vizuelnim objektom ili jezičkim izrazom korišćenim u različitim oblastima ljudskog interesa za vrednosti, već će predložiti opštu strategiju, osnovni metod za razmišljanje o uslovima i razlozima za stvaranje različitih vrednosti, kao i upotrebu mnogih izraza i reči, istorijskih i novostvorenih. Ova teorija će, pored kratkog pregleda istorije semiotičkih razmatranja, predstaviti novo tumačenje i tehničke izraze semiotike/aksiologije, teorije rasuđivanja znakova/simbola, objasniti ih i definisati, a zatim predložiti i prikazati njihovu primenu u tumačenju i procenjivanju četiri aspekta (estetskog, funkcionalnog, moralno-etičkog, saznajnog) čulnih pojava, sa posebnim fokusom na vizuelnu oblast ljudske čulnosti i na vizuelnost pojava. Poseban cilj ove studije je da prikaže dinamiku semiotičkog razlikovanja, tumačenja i rasuđivanja fenomena koji nužno pretpostavlja, nerazdvojiv je i ograničen antropocentrično generisanim dualitetima, primarnim polaritetima, kao što su: subjekt / objekt, stvarno / nestvarno, istinito / lažno, primereno / neprimereno, prijatno / neprijatno, funkcionalno / disfunkcionalno, itd., to jest strukturalno postavljanim vrednosnim polarnostima otelotvorenim u tehno faktima tokom pet istorijskih faza: zapadne renesanse, pre-industrijskog, industrijskog, informacijskog i post-informacijskog razdoblja, te da prikaže kako istorijski, kulturološko generisani i semantički definisani polariteti hronološki teže "izjednačavanju", (r)evolucijama, prevratima i hijerarhijskim obrtima, te istovremeno reprodukciji, održavanju sintaksičkog kontinuiteta i strukturalnog integriteta dualnosti, to jest očuvanju strukturalno primarne polarnosti matematičkog tipa + / – , a analiziranjem istorijskih pojava, događaja, primera i prekretnica koje su doprinele semantičkim promenama polarnosti, a u smisaonom okviru kreativnosti, inovativnosti, istorijskog povećavanja proizvodne, reproduktivne, multiplikativne efikasnosti, te raspodele vrednosti.