Tema doktorske disertacije je analiza aktuelnih izazova povezanih sa konceptima razmene kriptografskih ključeva i autentifikacije korisnika u sistemima za tajnu komunikaciju. Disertacija se fokusira na pregled postojećih rešenja u ovoj oblasti i na razvijanje novog sistema za tajnu komunikaciju. Naučni cilj rada je unapređenje protokola za razmenu kriptografskih ključeva koji se baziraju na ličnim identifikacionim dokumentima. Izvršena je analiza trenutnih pristupa u ovoj oblasti sa namerom da se unapredi zaštita tokom tajne komunikacije i postavi temelj za razvoj novog sistema. Kombinovanjem kriptografskih metoda koje garantuju poverljivost, autentičnost i integritet, uz upotrebu steganografskih metoda za prikrivenu razmenu informacija, korisnicima predloženog sistema omogućava se efikasna i sigurna razmena tajnih poruka. Analiza rezultata istraživanja pokazala je da postoji opravdanost korišćenja ličnih identifikacionih dokumenata za razmenu kriptografskih ključeva u tajnoj komunikaciji.