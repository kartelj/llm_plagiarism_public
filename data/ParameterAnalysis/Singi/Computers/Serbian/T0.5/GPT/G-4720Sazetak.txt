'Kultura je temelj na kojem počiva društvo, ali se ono razvija kroz njeno uspinjanje i unapređenje. Obrazovanje je ključni alat za unapređenje društva. Provera stečenih znanja i radnih veština je integralni deo obrazovanja, ali i veliki izazov sa kojim se suočava. U oblastima prirodnih i tehničko-tehnoloških nauka, naročito u računarstvu, na akademskim studijama, procena znanja se uglavnom fokusira na utvrđivanje i ocenjivanje nivoa radnih veština koje su studenti stekli. Postoje različiti metodi za proveru znanja u obrazovanju. Cilj svih poboljšanja ovih metoda je da se postigne precizno i objektivno ocenjivanje. Literatura opisuje metode koje su se koristile ranije, kao i one koje se još uvek koriste. Najčešći su oni koji se zasnivaju na testovima i oni koji se zasnivaju na pregledu rešenih radnih zadataka. Testovi su efikasni za procenu nivoa stečenih znanja, dok je pregled rešenih radnih zadataka efikasan za procenu nivoa stečenih radnih veština. Za oba pristupa postoje ručni i automatizovani procesi ocenjivanja, koji se oslanjaju na to da su testovi i zadaci postavljeni tako da je moguće lako sprovesti automatizovani postupak ocenjivanja bez učešća ispitivača. Iskustva iz prakse su pokazala da je teško obezbediti potrebnu objektivnost i preciznost prilikom ručnog ocenjivanja studenata kroz bilo koji od ova dva pristupa. Zbog toga je preporučljivo koristiti automatizovane metode. Međutim, kada je potrebno istovremeno utvrditi nivo stečenih znanja i nivo stečenih radnih veština, postoji problem u primeni ova dva pristupa, jer nisu oba pristupa pogodna za obe svrhe. Pregledom literature, istraženi su najčešći problemi koji nastaju prilikom primene ova dva pristupa. Istraživanje, predstavljeno u ovom radu, bavi se pronalaženjem načina da se obezbedi objektivno i precizno ocenjivanje nivoa stečenih radnih veština studenata na predmetu na kojem je zastupljeno pisanje programskog koda. Primena dva sopstvena rešenja, koja su korišćena za ocenjivanje po dve generacije studenata, tokom četiri godine, koliko obuhvata istraživanje. Jedno rešenje se zasniva na upotrebi elektronskog testa kao metode za proveru znanja studenata, dok se drugo rešenje zasniva na upotrebi programa za automatizovano pregledanje rešenih radnih zadataka. Istraživanjem podataka, prikupljenih kroz primenu ova dva pristupa ocenjivanju, pokušano je odgovoriti na nekoliko istraživačkih pitanja. Primena vrednosnih i svojstvenih naučnih metoda za analizu podataka i donošenje zaključaka, kao i metodologija studije slučaja koja obuhvata razradu dva predstavljena sopstvena rešenja, korišćena za ocenjivanje tokom perioda koje obuhvata istraživanje. Odgovoreno je na više pitanja o mogućnosti razvoja sopstvenog alata za automatizaciju pregleda i ocenjivanja rešenih radnih zadataka studenata koji može u potpunosti zameniti nastavnika u ulozi ispitivača; o proveri usklađenosti rezultata ocenjivanja studenata primenom dva navedena pristupa automatizovanom ocenjivanju; o upotrebljivosti elektronskog testa za utvrđivanje nivoa stečenih radnih veština; kao i o mogućnosti obezbeđivanja objektivnog ocenjivanja studenata bez uticaja ispitivača. Prikazana je diskusija o rezultatima obrade podataka i o zaključcima.  Ovo istraživanje je pokazalo kako je moguće sprovesti utvrđivanje i ocenjivanje nivoa stečenih radnih veština studenata na osnovnim akademskim studijama na predmetu iz oblasti računarstva, na kojem se daje velika važnost pisanju programskog koda. Jasno su prikazana sopstvena rešenja kojim je postignut ovaj cilj, te istraživanje ima, pored naučnog, potvrđen i doprinos u službi struke.  '