Predmet rada doktorske disertacije je sagledavanje aktuelnih problema vezanih za pojmove razmena kriptografskih ključeva i autentifikacija korisnika sistema za tajnu komunikaciju. Rad se bavi analizom postojećih rešenja u oblasti istraživanja i razvijanjem sopstvenog sistema za tajnu komunikaciju. Naučni cilj disertacije je unapređenje protokola za razmenu kriptografskih ključeva na bazi ličnih identifikacionih dokumenata. Izvršena je analiza postojećih pristupa u oblasti istraživanja s ciljem da se poboljša nivo zaštite prilikom tajne komunikacije i dobije osnova za razvoj sopstvenog sistema. Kombinovanjem kriptografskih metoda koje obezbeđuju poverljivost, autentičnost i integritet, uz primenu steganografskih metoda za razmenu informacija na skriven način, korisnicima predloženog sistema se pruža mogućnost da na efikasan i siguran način razmenjuju tajne poruke. Analizom rezultata istraživanja zaključeno je da postoji opravdanost upotrebe ličnih identifikacionih dokumenata za razmenu kriptografskih ključeva koji se koriste u tajnoj komunikaciji.  