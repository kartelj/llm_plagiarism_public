Tema disertacije je analiza modela interoperabilnosti u elektronskom poslovanju, baziranih na servisno orijentisanom razvoju softvera, posmatranog iz više uglova. U okviru analize, uzeti su u obzir: standardi; okviri za interoperabilnost i arhitekturu informacionih sistema kompanija; semantičke tehnologije, bazirane na ontologijama; kao i servisna orijentacija. Pregledom trenutne situacije, najboljih praksi i trendova, disertacija pruža rešenja za probleme interoperabilnosti uvođenjem: metodološkog okvira za povezivanje na ad-hoc osnovu u elektronskim poslovnim sistemima; generičkog meta-modela za održavanje semantičke konzistentnosti sistema i opisivanje i otkrivanje komponenti u elektronskim poslovnim sistemima; modela servisno orijentisane arhitekture za semantičku interoperabilnost poslovnih procesa na ad-hoc osnovu. Verifikacija sprovedenih analiza izvršena je uspostavljanjem interoperabilnosti i poboljšanjem izvršenja aktivnosti poslovnih procesa u oblasti zaštite kulturnih dobara. Postignuti rezultati su doprineli efikasnijem korišćenju dostupnih informacija, dokumenata i ilustrativnih materijala o različitim tipovima kulturnih dobara.