U ovoj doktorskoj tezi predstavljen je inovativni biometrijski kriptosistem otisaka prstiju, temeljen na sistemu fazi povezivanja i dubokim konvolucionim neuronskim mrežama. Centralni doprinos ovog rada je novi metod automatskog izdvajanja karakteristika fiksne dužine iz otisaka prstiju, potpuno zasnovan na konvolucionim neuronskim mrežama. Predloženom kvantizacijom karakteristika kodiranjem sa dva bita, biometrijski obrasci su prevedeni u binarni domen, omogućavajući primenu XOR biometrije i razvoj biometrijskog kriptosistema koji se može koristiti za upravljanje ključevima (engl. key- release) ili zaštite šablona. Problem varijabilnosti biometrijskih podataka je marginalizovan kroz upotrebu BCH koda za korekciju grešaka, koji radi na nivou bloka, čineći ga otpornim na poznate statističke napade. Predloženi biometrijski kriptosistem može upravljati dužinom ključeva od 265 bita, što ispunjava zahteve savremenih kriptografskih sistema, uz prihvatljivu marginu EER greške od 1%. Evaluacija eksperimentalnih rezultata potvrđuje značajan napredak u odnosu na druge biometrijske kriptosisteme i sisteme za poređenje otisaka na osnovu njihove teksture.