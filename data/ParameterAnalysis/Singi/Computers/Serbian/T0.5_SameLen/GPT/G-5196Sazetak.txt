'Otkrivanje anomalija predstavlja identifikaciju sumnjivih aktivnosti računarske mreže putem upoređivanja nepoznatog sadržaja sa statističkim modelom uobičajenog mrežnog saobraćaja. Binarni klasifikatori zasnovani na supervizovanom mašinskom učenju pokazali su se kao efikasno rešenje za ovakve modele. U ovom radu predstavljeni su pet tipova binarnih klasifikatora: k-najbližih suseda, k-najbližih suseda sa težinskim koeficijentima, stabla odlučivanja, modeli vektora podrške i feedforward neuronska mreža. Glavni problem sa supervizovanim mašinskim učenjem je velika količina podataka neophodna za preciznost klasifikatora. Da bi se smanjilo vreme za obuku klasifikatora, uz minimalno smanjenje tačnosti modela, u ovom radu je implementirano preprocesiranje koje se sastoji od dve faze: odabir numeričkih atributa i skaliranje atributa u simetrične granice. Kreirana je nova metoda zasnovana na primeni tangens hiperboličke funkcije i damping strategije Levenberg-Marquardt algoritma. Za ilustraciju pozitivnog uticaja ovakvog preprocesiranja na vreme obuke i tačnost klasifikatora korišćena je Kyoto 2006+ baza podataka koja je jedina javno dostupna baza stvarnog mrežnog saobraćaja namenjena isključivo za istraživanje detekcije anomalija u računarskim mrežama. Za izabrane klasifikatore, najbrže procesiranje ima feedforward neuronska mreža dok je model k-najbližih suseda s težinskim koeficijentima najtačniji. Pretpostavka je da, kada klasifikatori rade istovremeno, oni treba ili da otkriju anomaliju ili normalni mrežni saobraćaj što ponekad nije slučaj, dolazi do različitih procena o anomaliji, tj. dolazi do konflikta. Detektor konflikta je blok koji izvršava logičku ekskluzivno ili (XOR) operaciju nad izlazima klasifikatora. Ako su oba klasifikatora istovremeno otkrila anomaliju ili prepoznala saobraćaj kao normalan, njihova odluka je da nema konflikta. U suprotnom, konflikt je detektovan. Broj detektovanih konflikata pruža mogućnost dodatne detekcije promena u ponašanju računarske mreže.