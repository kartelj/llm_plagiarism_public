Tema doktorske disertacije je analiza trenutnih problema povezanih sa konceptima razmene kriptografskih ključeva i autentifikacije korisnika sistema za tajnu komunikaciju. Disertacija se fokusira na proučavanje već postojećih rešenja u ovoj oblasti i razvoj autorskog sistema za tajnu komunikaciju. Naučni cilj rada je unapređivanje protokola za razmenu kriptografskih ključeva na osnovu ličnih identifikacionih dokumenata. Sprovedena je analiza postojećih metoda u ovoj oblasti s namerom da se unapredi nivo zaštite tokom tajne komunikacije i postavi temelj za razvoj autorskog sistema. Korišćenjem kriptografskih metoda koje garantuju poverljivost, autentičnost i integritet, uz upotrebu steganografskih metoda za skriveno deljenje informacija, korisnicima predloženog sistema se omogućava efikasna i sigurna razmena tajnih poruka. Na osnovu analize rezultata istraživanja, zaključeno je da je upotreba ličnih identifikacionih dokumenata za razmenu kriptografskih ključeva koji se koriste u tajnoj komunikaciji opravdana.