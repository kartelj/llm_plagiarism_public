'Klaud kompjuterska tehnologija spada u skupinu novijih kompjuterskih paradigmi, koje se, kao i mrežna kompjuterska paradigma, temelje na grupisanju resursa i primeni mrežnih i Internet tehnologija. Generalno gledano, klaud kompjuting se odnosi na novi pristup isporuci kompjuterskih resursa u obliku usluge, gde se pod resursima podrazumeva gotovo sve, od podataka i softvera, do hardverskih komponenti, poput procesorskih elemenata, memorije i skladišta. Klaud kompjuting je trenutno relevantna i važna multidisciplinarna oblast, što potvrđuje veliki broj objavljenih radova u prestižnim međunarodnim časopisima i prezentacija na najvažnijim svetskim konferencijama. Na osnovu naučnih nalaza prikupljenih u objavljenim radovima iz ove oblasti, može se zaključiti da u klaud okruženju postoje brojni izazovi i problemi, za čije rešavanje se mogu pronaći bolje metode, tehnike i algoritmi. Jedan od ključnih izazova modernog klaud okruženja je rasporedjivanje zahteva krajnjih korisnika za izvršavanje na ograničenom broju dostupnih resursa (virtuelnih mašina). Problem rasporedjivanja u klaudu se odnosi na definisanje rasporeda izvršavanja zadataka na ograničenom broju dostupnih resursa, uzimajući u obzir potencijalna ograničenja i funkciju cilja koja treba da se optimizuje. Rasporedjivanje poslova vrše algoritmi za rasporedjivanje, koji se mogu podeliti na statičke i dinamičke. U slučaju statičkog rasporedjivanja, gde se poslovi ne mogu dinamički prebacivati sa preopterećenih na manje opterećene virtuelne mašine, zadaci se rasporedjuju za izvršavanje na dostupne virtuelne mašine pre početka izvršavanja. S druge strane, primenom metoda dinamičkog rasporedjivanja, koje je u literaturi poznato kao balansiranje opterećenja, vrši se premeštanje poslova između aktivnih virtuelnih mašina tokom samog izvršavanja programa rasporedjivanja. Pre-rasporedjivanje se vrši tako što se zadaci sa virtuelnih mašina koje su preopterećene dinamički prebacuju za izvršavanje na virtuelne mašine koje su manje opterećene. Za potrebe dinamičkog rasporedjivanja uglavnom se koriste heurističke i metaheurističke optimizacione metode i algoritmi, koji postižu dobre rezultate. Problemi rasporedjivanja poslova i balansiranja opterećenja u klaudu spadaju u grupu NP teških kombinatornih i/ili globalnih problema sa ili bez ograničenja. Na osnovu objavljenih rezultata u relevantnim literaturnim izvorima, može se videti da su metaheuristike inteligencije rojeva, koje pripadaju grupi prirodom-inspirisanih algoritama, uspešno testirane na benchmark problemima i primenjene na praktičnim NP teškim optimizacionim problemima (globalnim i kombinatornim) i da mogu postići bolje rezultate u smislu brzine konvergencije i kvaliteta rešenja, u odnosu na druge metode, tehnike i algoritme. Na osnovu navedenog, u ovom radu je ispitano da li je moguće dalje unaprediti rešavanje problema rasporedjivanja poslova i balansiranja opterećenja u klaudu primenom metaheuristika inteligencije rojeva. Tokom sprovedenog istraživanja, unapređeno je i prilagođeno više metaheuristika inteligencije rojeva za rešavanje problema rasporedjivanja poslova i balansiranja opterećenja u klaud okruženju. U disertaciji su detaljno prikazane implementacije dva poboljšana algoritma rojeva - algoritma optimizacije monarh leptirova i algoritma optimizacije jatom kitova. Za potrebe testiranja, rešavana su dva modela rasporedjivanja poslova u klaudu. Prvi model, koji pripada grupi jednokriterijumske optimizacije, uzima u obzir minimizaciju vremena izvršavanja svih zadataka u klaudu, dok drugi, višekriterijumski model uzima u obzir minimizaciju vremena izvršavanja svih zadataka u klaudu i budžeta, tj. troškova za izvršavanje svih zahteva krajnjih korisnika. Simulacije su vršene u robustnom okruženju CloudSim simulatora i oba algoritma su testirana sa skupom veštačkih podataka, generisanih u okviru CloudSim platforme, i realnih podataka, koji su preuzeti iz globalno dostupne benchmark baze. Osim testiranja za praktičan izazov na klaudu, da bi se preciznije utvrdila unapređenja modifikovanih metaheuristika u odnosu na osnovne verzije, obe metaheuristike su verifikovane i testiranjima na standardnim skupovima benchmark funkcija za globalnu optimizaciju bez ograničenja. Upoređivanjem generisanih rezultata (kvalitet rešenja i brzina konvergencije) sa rezultatima najboljih poznatih metaheuristika i heuristika iz literature, koje su primenjivane na iste instance problema (na praktičan problem rasporedjivanja na klaudu i benchmark testove), dokazan je kvalitet implementiranih algoritama, čime je potvrđena i osnovna hipoteza ovog rada da se rešavanje izazova rasporedjivanja poslova i balansiranja opterećenja u klaud okruženju mogu dalje unaprediti primenom metaheuristika inteligencije rojeva.'