Sistemska i procesna orijentacija, strukturno i objektno modeliranje su ključni za najefikasnije rezultate u projektovanju, razvoju i implementaciji IKT zaštite. Procesi zaštite, pretvarajući ulazne parametre u izlazne i povećavajući očekivane izlazne vrednosti, integrišu procedure, alate i ljude, motivisane za primenu prakse zaštite, koji su osnovni elementi za izgradnju sistema zaštite. Procese zaštite je neophodno kontinuirano unapređivati, zbog generalno nedovoljno razvijene svesti vlasnika, menadžera i korisnika o potrebi zaštite i relativno visokih troškova tehnologije i stručnjaka zaštite. Za procenu kvaliteta i merenje progresivnog sazrevanja i unapređenja procesa, razvijeni su procesno orijentisani standardi i modeli na osnovu CMM modela procesa, posebno SSE CMM model za procese zaštite. Komparativna analiza komplementarnosti standarda i modela razvijenih na osnovu pristupa sistemu, procesu ili okruženju, ukazuje na mogućnost uspostavljanja više okvira za evaluaciju i unapređenje procesa. CMM modeli koji integrišu procese (SSE CMM, CMMI) obezbeđuju integrisani i jedinstven okvir za evaluaciju i unapređenje različitih procesa. SSE CMM model integriše sistem-inženjerske (11), projektno-upravljačke (5) i organizacione (6) oblasti procesa. Kvalitet izvršavanja i sazrevanja procesa zaštite u SSE CMM modelu, meri se specifičnom metrikom orijetisanom i na sistem zaštite i na procese, na osnovu kriterijuma za izvršavanje i implementaciju bazičnih (BP) i generičkih praksi (GP). SSE CMM metrika rangira nivoe kapaciteta (CL) i zrelosti (ML) u 5 aktivnih nivoa. Za evaluaciju procesa zaštite na osnovu SSE CMM modela posebno je razvijen SSAM metod verifikacione evaluacije, koji otkriva i verifikuje objektivne dokaze o izvršavanju i implementaciji BP i GP. Eksperimentalna evaluacija tekućih procesa ESS na tri evaluirana projekta i predlog akcionog plana unapređenja procesa, potvrđuju korisničku prihvatljivost i deklarisanu primenljivost SSE CMM modela i SSAM metoda evaluacije procesa zaštite za razvoj optimalnog programa zaštite, profilisanje organizacija zaštite i druge brojne aplikacije u oblasti IKT zaštite.