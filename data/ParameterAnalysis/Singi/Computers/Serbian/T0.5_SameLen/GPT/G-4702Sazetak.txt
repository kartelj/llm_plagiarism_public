Tema doktorske teze Postljudski pogled: Uticaj automatizovanih slika na savremeni film je problematika automatizovane slike kao izražajnog sredstva u savremenom filmu, posmatrano kroz novu manifestaciju filma u digitalnoj eri. U eri sveprisutnih digitalnih pokretnih slika, izvor slike često je nejasan. Bez obzira da li su u pitanju kamere na našim računarima, objektivi naših uređaja ili nadzorni sistemi, slike se generišu automatski i algoritamski. U doktorskoj tezi će se analizirati kako takve, na prvi pogled nasumične i nezavisne, slike utiču na savremeni film. Film će, kao samostalni medij, biti analiziran u tezi u okviru njegove medijske transdisciplinarnosti. Glavni cilj teze je istražiti kako postfilmske karakteristike filma, u doba kada su tehnologije produkcije i recepcije filma podložne radikalno promenjenim odnosima moći, odražavaju odnos između ljudskog subjekta i njegovog neoliberalnog, tehnocentričnog okruženja, koji je usko povezan sa posthumanim kontekstom. U uvodnom delu predstavljen je metodološki okvir teze koji se sastoji od teorijskog i empirijskog istraživanja, formiranog kroz analizu fenomena, zasnovanog na interdisciplinarnom pristupu temi. Prvo poglavlje se fokusira na referentni okvir za teoretizaciju automatizovane slike. U drugom poglavlju, fenomen automatizovane slike je kontekstualizovan unutar posthumanističkih studija, dok se u trećem poglavlju objašnjava teoretizacija moguće analize automatizovane slike kao filmskog sredstva. Četvrto, peto i šesto poglavlje se bave specifičnim studijama slučaja, odnosno analizom upotrebe automatizovanih slika u savremenom filmu, filmovima nadzornih kamera, filmovima računarskog ekrana, kao i pejzažnim filmovima, kao novim tendencijama u istraživanju koncepta autonomnog filmskog snimanja. U odabranim studijama slučaja, primetna je zajednička tendencija dekonstrukcije tradicionalnog filmskog postupka, koristeći atipična filmska sredstva u cilju približavanja sadržaja tokovima savremene ekranske kulture, ali i novim skopičkim režimima. Stoga je naučna opravdanost rada utemeljena u cilju da se pruži kritički aparat za razumijevanje tendencija savremenog filma kao jedne od implikacija posthumanističkog diskursa.