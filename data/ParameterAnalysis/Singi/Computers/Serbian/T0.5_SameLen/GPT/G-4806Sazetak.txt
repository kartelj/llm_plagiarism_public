'Posle blage smanjenosti pojedinih socijalnih mreža, istraživanja pokazuju da su krajnji korisnici najveći deo svoje pažnje preusmerili na komunikacijske platforme (Viber, Whatsapp, FB messenger, Instagram, itd). Pojam digitalne transformacije uz veštačku inteligenciju, predstavlja veliki korak ka unapređenju poslovanja firmi iz raznih industrija. U borbi protiv KOVID-19, sa ciljem razvijanja inovativnih rešenja koja pružaju dodatnu vrednost, u digitalni svet je lansiran chatbot. On predstavlja program koji oponaša ljudski razgovor i pomaže korisniku da dobije prave informacije i pruži svakodnevne usluge. U poslednjoj deceniji, veliko unapređenje komunikacijskih platformi i mrežnih tehnologija pružile su nove tehničke mogućnosti za usvajanje chatbota u različitim sektorima, kao što su: e-trgovina, korisnička podrška, marketing i obrazovanje. Chatbot predstavlja softver koji simulira konverzaciju koristeći veštačku inteligenciju i učestvuje u dijalogu sa čovekom koristeći prirodni jezik i pri tome razume tekstualne i glasovne poruke. Chatbot koristi veštačku inteligenciju u cilju pronalaženja odgovora i rešavanja korisničkih zahteva. U koraku sa novim trendovima u radu je definisan metodološki okvir za razvoj moderne arhitekture chatbota zasnovanog na veštačkoj inteligenciji za sledeću generaciju Internet zajednice. U skladu sa tim najveći problem razvoja adaptivne platforme je rešavanje problema fleksibilnosti integrisanja, odnosno definisanje mehanizma nezavisnosti chatbota od samo jednog servisa za razumevanje prirodnog jezika (engl. Natural Language Understanding - NLU) čime bi se obezbedila adekvatna adaptivnost. Predložena metodologija daje opšti postupak i rezultat je kombinacije različitih metodoloških pristupa. Prateći metodologiju, razvoj adaptivnog chatbota zasnovan na NLU se sastoji iz dve faze: projektni i aplikacioni inženjering. Svaka od ovih faza je zatim podeljena na aktivnosti koje treba da urade u okviru faza. Prednost ove podele je realizacija prilagodljive platforme za generisanje chatbotova. Napredna arhitektura chatbota koja podržava metodologiju je lako proširljiva, skalabilna i podržava različite servise za razumevanje prirodnog jezika i komunikacijske platforme za razmenu poruka. Teza opisuje logičku i fizičku arhitekturu chatbota. Kroz odgovarajuće metamodele i njihova mapiranje obezbeđena je nezavisnot NLU servisa. Kroz predloženi pristup daje se sopstveni nezavisni okvir za razvoj chatbota čiji je cilj smanjenje zavisnosti od proizvođača koji se bave servisima za razumevanje prirodnog jezika i kanalima komunikacija. Na ovaj način se stiče nezavisnost od bilo kog servisa za razumevanje prirodnog jezika, čime se rešenje neće vezati za jedan servis već će se predloženim mehanizmom obezbediti lako mapiranje i prebacivanje sa jednog na drugi novi i/ili stari servis. Konačno, jedna implementacija predložene arhitekture chatbota je ukratko prikazana kroz studiju slučaja. Akademska Digitalna Asistentkinja (ADA) je prva implementacija chatbota u prosveti na Balkanu koja kroz prirodnu komunikaciju pruža efikasniju realizaciju usluga i uštedu vremena. ADA prima poruke sa različitih komunikacijskih platformi za razmenu poruka (Viber, FB mesindžer, Instagram i webchat preko sajta BAPUSS). Chatbot platforma obavlja veliki broj važnih zadataka pre nego što pošalje poruku NLU. NLU zatim analizira tekst i na osnovu tehnika mašinskog učenja upoređuje, a zatim generiše nameru i njene entitete. Generisani rezultat se šalje nazad u chatbot platformu, koja određenim algoritmom koristi nameru, entitete, kontekst i šalje odgovor korisniku u odgovarajućem formatu za prikazivanje poruke. ADA je dostupna 24 sata i daje odgovare na česta pitanja studenata i budućih studenata. ADA zna nešto više od 250 scenarija u vezi sa pitanjima na koje studenti i ostali korisnici žele da dobiju odgovor ili da izvrše odgovarajuću uslugu. Neki od scenarija su: prijava ispita, promena ispitivača, overa semestra, informacije o konsultacijama nastavnika, rokovima, rangiranju akademije, rasporedu predavanja, rejtingu studenata, događajima, dostupnosti usluga, akademskom okruženju, datumu predavanja i ispita, aktivnostima koje se dešavaju unutar akademije i druge korisne akademske informacije.'