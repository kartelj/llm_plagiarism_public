Svakodnevno, savremene firme se bore sa problemom preopterećenosti velikom količinom podataka i informacija, što ometa njihov rad i donošenje efektivnih poslovnih odluka. Otkrivanje nove biti primene metoda upravljanja znanjem u cilju efektivnog korišćenja organizacijske memorije (znanja) postaje sve veći imperativ za kompanije da poboljšaju svoje poslovanje. Takođe, zaštita pristupa organizacijskoj memoriji (znanju firme), njegove razmene i upravljanja njime, sve više privlači pažnju kompanija i postaje fokus u njihovom poslovanju. Primena koncepta poslovne inteligencije u upravljanju organizacijskom memorijom postaje nezaobilazan element strategije uspešnih firmi. Integrisano automatizovano upravljanje organizacijskom memorijom (znanjem jedne firme), iako veoma kompleksno, predstavlja rešenje za interakciju upravljanja znanjem i informacionih tehnologija. To omogućava potpuno objašnjenje procesa donošenja odluka u jednoj firmi, ali i procesa toka dokumenata, informacija i podataka. Integrisanim automatizovanim upravljanjem organizacijskom memorijom, firma ostvaruje mogućnost dobijanja detaljnih podataka na osnovu kojih je olakšano konkretno poslovno odlučivanje. Takođe, ovde se javlja i zahtev za zaštitu jednog takvog integrisanog automatizovanog procesa. U skladu sa određenim i usvojenim međunarodnim standardima (ISO 27001), menadžment u ovakvom sistemu kakav je organizacijska memorija treba da osigura efikasnu implementaciju, praćenje i unapređenje sistema za rukovanje bezbednošću organizacijske memorije. Zaštita i bezbednost organizacijske memorije kroz kriptografska rešenja treba da zadovolji balans između zahteva korisnika, funkcionalnosti unutar organizacijske memorije i potrebe za zaštitom osetljivih podataka i očuvanje njihovog integriteta. Ovakav integrisani automatizovani proces upravljanja organizacijskom memorijom predstavlja jedno rešenje koje bi svoju upotrebu moglo da nađe kako u oblasti učenja inteligentnih sistema, tako i u postojećim sistemima savremenog poslovnog odlučivanja. Jedan od predloženog načina rešenja zaštite integrisanog sistema za proces upravljanja organizacijskom memorijom u ovom radu biće i mogućnost snimanja u šifrovanom obliku, čime podaci postaju dostupni samo kroz informacioni sistem firme. U ovom radu biće predstavljeno sopstveno kriptografsko rešenje zaštite organizacijske memorije sa stanovišta upravljanja znanjem. Pristup dokumentima i podacima će imati samo ovlašćeni korisnici sistema na osnovu definisanih dozvola pristupa. Autentičnost dokumenata i njihova nepromenljivost bi se obezbedila pomoću digitalnih potpisa, što predložena kriptografska rešenja obezbeđuju u skladu sa aktuelnim zakonskim propisima za elektronski dokument. Isto tako, biće razmotreni principi i modeli koji obezbeđuju i zaštitu podataka i privilegovan pristup podacima, a sve u cilju donošenja odluka zasnovanih na organizacijskoj memoriji. Najbolji primer za ovakvu analizu su bezbednosno-informativne agencije, a brojni su primeri, kako dobrih organizacija, tako i propusta u njihovom radu.