'Istraživanja u domenu automatskog identifikovanja govornika pokazuju da metode zasnovane na dubokom mašinskom učenju i neuralnim mrežama pružaju bolje rezultate od klasifikatora zasnovanih na skrivenim Markovljevim modelima i Gausovim smešama. Međutim, ove metode zahtevaju mnogo podešavanja parametara kako bi se optimizovale za različite zadatke nadgledanog mašinskog učenja. Ova disertacija ima za cilj da pokaže da odgovarajući izbor parametara može značajno poboljšati performanse metoda automatskog identifikovanja govornika zasnovanih na dubokim neuralnim mrežama. Studija predstavlja pristup zasnovan na neuralnim mrežama i algoritmu za stohastički gradijent, sa posebnim fokusom na stopu učenja, stopu uklanjanja ulaznih neurona i stopu uklanjanja skrivenih neurona. Dodatno se istražuje pitanje identifikacije govornika u uslovima povećane buke. U skladu sa tim, sprovedena su dva eksperimenta. Prvi eksperiment ima za cilj da pokaže da optimizacijom parametara algoritma za stohastički gradijent mogu se poboljšati performanse identifikacije govornika u uslovima bez buke. Ovaj eksperiment se sastoji iz dve faze. U prvoj fazi, posmatrana je stopa prepoznavanja za različite vrednosti stope uklanjanja skrivenih neurona i stope učenja, dok je stopa uklanjanja ulaznih neurona bila konstantna. U drugoj fazi, posmatrana je stopa prepoznavanja za različite vrednosti stope uklanjanja ulaznih neurona i stope učenja, dok je stopa uklanjanja skrivenih neurona bila konstantna. Drugi eksperiment ima za cilj da pokaže da optimizacijom parametara algoritma za stohastički gradijent mogu se poboljšati performanse identifikacije govornika u uslovima povećane buke. Stoga su različiti nivoi buke veštački dodati originalnom govornom signalu. Rezultati pokazuju da se optimizacijom stope uklanjanja neurona poboljšavaju performanse identifikacije govornika zasnovane na stohastičkom gradijentu, čak i u uslovima povećane buke. Takođe je pokazano da je izbor odgovarajuće vrednosti stope učenja ključan, jer neke vrednosti ovog parametra negativno utiču na performanse identifikacije.'