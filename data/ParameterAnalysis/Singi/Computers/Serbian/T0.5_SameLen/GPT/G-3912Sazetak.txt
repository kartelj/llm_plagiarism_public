"Pristupačnost, dostupnost, turizam bez prepreka, turizam za sve, su ekvivalenti za turizam koji je prilagođen, odnosno dostupan svim vrstama potrošača. Za našu tržišnu sferu predstavlja relativno nov i neistražen koncept, dok je globalno prepoznata njegova vrednost i posvećuje mu se velika pažnja, kako kroz naučne studije i istraživanja, tako i kroz prilagođavanje turističke ponude korisnicima ovog tržišta. Prilagođavanje proizvoda i usluga u okruženju koje je prilagođeno svim korisnicima, bez sumnje predstavlja veliki izazov za celokupnu turističku industriju. Praćenjem globalnih trendova u turizmu, usvajanjem brojnih propisa, odnosno usklađivanjem zakona i strategija sa propisima Evropske unije, ovim vrstama potrošača garantuje se pravo da ravnopravno učestvuju u svim društvenim aktivnostima, uključujući i način provođenja slobodnog vremena. Pristupačnost mora biti integralni deo svake odgovorne i održive turističke politike i strategije i zahteva napor na nacionalnom nivou kroz ulaganje u pristupačnost svih aktivnosti koje čine turističku industriju. Praćenje i prilagođavanje propisa ne predstavlja samo imperativ ljudskih prava, već i poslovnu priliku. Međutim, potrebna je promena načina razmišljanja kao i modela pružanja usluga, u ovom radu fokus je stavljen na pružanje hotelskih usluga, kako bi se zadovoljile potrebe korisnika pristupačnog turizma. Pristupačno okruženje i usluge doprinose poboljšanju kvaliteta hotelskog proizvoda, povećavajući tako opštu konkurentnost turističkih destinacija. Analizom rezultata istraživanja utvrđen je stav koji prema pristupačnom turizmu ima menadžment Beogradskih hotela čija je ponuda prilagođena njegovim korisnicima. Takođe, analiziran je njihov odnos prema potrošačima pristupačnog turizma, raznovrsnost ponude koja im je prilagođena, kadrovsku politiku i intenzitet promocije pristupačnih smeštajnih kapaciteta. Istraživanje je sprovedeno u cilju utvrđivanja stavova menadžmenta o doprinosu koji pristupačni turizam ima na uspeh njihovog poslovanja."