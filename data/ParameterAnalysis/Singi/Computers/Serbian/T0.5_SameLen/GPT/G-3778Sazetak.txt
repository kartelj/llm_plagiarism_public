Glavni cilj ovog istraživanja je kreiranje novog, unificiranog modela semiotike/aksiologije razlikovanja-tumačenja-razmišljanja praćenog njegovom koncentrisanijom upotrebom na vizuelne objekte, fenomene i medije – koji su obično smatrani vrednostima ili nosiocima vrednosti – i na prakse koje ili generišu vrednosti ili kodiraju/šifriraju vrednosti. Stoga, ovo istraživanje, ovo posmatranje neće se baviti svim i svakim individualnim vizuelnim objektom, te jezičkom ekspresijom korišćenom u različitim oblastima ljudskog interesa za vrednosti, već će umesto toga predložiti generalnu strategiju, osnovni metod razmišljanja o uslovima i razlozima za kreiranje različitih vrednosti, kao i upotrebe mnogih izraza i reči, istorijskih i novonastalih, odnosno predložiti metod organizacije i klasifikacije pri razlikovanju, tumačenju, razmišljanju, doživljavanju i procenjivanju senzornih pojava, a posebno vizuelnih pojava – vizualnog. Stvorena teorija će pored kratkog pregleda istorije semiotičkih razmatranja predstaviti novo tumačenje i tehničke izraze semiotike/aksiologije, teorije rasuđivanja znakova/simbola, objasniti ih i definisati, a zatim predložiti i prikazati njihovu upotrebu u tumačenju i procenjivanju četiri aspekta (estetske, funkcionalne, moralno-etičke, saznajne) senzornih pojava, sa posebnim fokusom na vizuelnu sferu ljudske senzornosti i na vizualnost pojava, kao i na procedure, sredstva i medije pri konstruisanju veštačkih pojava, kao i na simboličko/znakovno kodiranje i dekodiranje u praksama vizuelnih umetnosti, dizajna, te komunikacijskog dizajna predstavljenim istorijskim primerima. Specifičan cilj istraživanja je da demonstrira i prikaže dinamiku semiotičkog razlikovanja- tumačenja-razmišljanja fenomena koji nužno pretpostavlja, nerazdvojiv je i ograničen antropo- centrično generisanim dualitetima, primarnim polaritetima, kao što su: subjekt / objekt, realno / nerealno, istinito / lažno, primereno / neprimereno, prijatno / neprijatno, funkcionalno / disfunkcionalno, itd., odnosno strukturalno postavljenim vrednosnim polaritetima utelovljenim u tehnofaktima tokom pet istorijskih faza: zapadne renesanse, pre-industrijskog, industrijskog, informacijskog i post-informacijskog perioda, te da prikaže kako istorijski, kulturološko generisani i semantički definisani polariteti hronološki teže "izjednačavanju", (r)evolucijama, prevratima i hijerarhijskim obrtima, te istovremeno reprodukciji, održavanju sintaksičkog kontinuiteta i strukturalnog integriteta dualnosti, odnosno očuvanju strukturalno primarne polarnosti matematičkog tipa + / – , a analiziranjem istorijskih pojava, događaja, primera i prekretnica koje su doprinele semantičkim promenama polarnosti, a u kontekstu kreativnosti, inovativnosti, istorijskog povećavanja proizvodne, reproduktivne, multiplikativne efikasnosti, te raspodele vrednosti.