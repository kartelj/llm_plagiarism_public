'Blokčejn i internet stvari se smatraju glavnim tehnologijama današnjeg vremena. Povećana povezanost sistema i smanjenje kašnjenja doveli su do veće fleksibilnosti u upotrebi aplikacija na udaljenim uređajima. Najveći problem sa internetom stvari je nedostatak računarskih resursa, nedovoljna memorija i slab procesor optimizovan za nisku potrošnju energije, što sprečava upotrebu robusnih algoritama za šifrovanje. Internet stvari se suočava sa brojnim izazovima kao što su slaba interoperabilnost, bezbednosne ranjivosti, privatnost i nedostatak standarda. U ovom radu predlaže se upotreba softverskog interfejsa kao arhitekture sigurnosnog prolaza za pametne uređaje. Sigurnosni interfejs omogućava upotrebu snažnijih kriptografskih algoritama za udaljene servise pametnih uređaja. Ovaj pristup poboljšava bezbednost podataka koje šalju pametni uređaji upotrebom kompatibilnih algoritama za šifrovanje podataka pre nego što se proslede udaljenim servisima. Osim interfejsa, u ovom radu se koristi i blokčejn tehnologija. Korišćenje blokčejn tehnologije omogućava decentralizaciju i autentifikaciju u mreži povezanih pametnih uređaja. Integracijom blokčejna dobija se potrebna anonimnost i fleksibilnost koju trenutni internet stvari nema. Blokčejn štiti interfejs svojim tehnologijama koje eliminiraju jednu tačku kontrole, beleže sve transakcije, proveravaju njihovu validnost i time pružaju poverenje među uređajima u mreži. Rezultat ovog rada je razvoj interfejsa koji omogućava pametnim uređajima da koriste bilo koji kriptografski algoritam, omogućava mapiranje IP adresa (engl. Internet Protocol address) i sprečava neautorizovani pristup mreži. Pored razvoja interfejsa, blokčejn tehnologija će biti implementirana u kompatibilnom režimu, tako da je efikasna za rad na pametnim uređajima uzimajući u obzir ograničenja resursa.'