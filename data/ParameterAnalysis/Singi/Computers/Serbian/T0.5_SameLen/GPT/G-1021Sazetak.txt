"Uzimajući u obzir da na Zemlji živi više od 7 milijardi ljudi, a da se do 2050. predviđa povećanje populacije na oko 9 milijardi, identifikacija pojedinca uz očuvanje privatnosti predstavlja veliki izazov. U kontekstu društvene sigurnosti, potvrda identiteta zasnovana na biometrijskoj identifikaciji postala je primarni zahtev mnogih vlada i agencija koje se bave sigurnosnim pitanjima. Pored toga, određeni broj privatnih kompanija se takođe uključio u razvoj tehnologije biometrijske identifikacije, što im otvara vrata visokoprofitabilnog tržišta koje je do skoro bilo rezervisano samo za vladin sektor. SAD kao ekonomski i tehnološki najnaprednija zemlja, uprkos ekonomskim problemima, ulaže velika finansijska sredstva za unapređenje biometrijske identifikacije, posebno nakon terorističkih napada 11. septembra 2001. godine. Pored SAD, Kina, čija ekonomija beleži izuzetan rast uprkos svetskoj ekonomskoj krizi, takođe ulaže velike napore u razvoju biometrijskih mehanizama za identifikaciju pojedinca. S obzirom na to da je Kina najmnogoljudnija zemlja, izazov biometrijske identifikacije dobija novu dimenziju. U Indiji su motivi za uvođenje tehnologije biometrijske identifikacije potpuno različiti od motivacija SAD i većine ostalih zemalja i nisu vezani za pitanja sigurnosti već za mnogo konkretnije probleme - distribuciju hrane. Evropska Unija takođe ulaže velike napore u razvoju i primeni biometrijske identifikacije, u čemu posebno prednjači Holandija, koja je sistemski pristupila ovom problemu. Zaštita privatnosti prikupljenih biometrijskih podataka zavisi, pre svega, od stava i politike organizacija koje se bave prikupljanjem i čuvanjem biometrijskih podataka, kao i metoda zaštite prikupljenih podataka. Čak i ako pretpostavimo da to čine državne institucije - institucije "od poverenja", zloupotrebe su, ipak, uvek moguće. Ravnotežu između sigurnosti i privatnosti su mnogi istraživači širom sveta pokušali da pronađu. U poslednjim decenijama, predstavljeno je više različitih pristupa ovom problemu. Sa razvojem informatičke tehnologije, dolazi i do razvoja novih pristupa problemu, s obzirom na otvaranje novih mogućnosti. Treba uzeti u obzir da su biometrijski podaci - podaci sa "šumom", što znači da se ne reprezentuju uvek na isti način. Posledica ove činjenice je da se neki postulati zaključivanja iz klasične logike ne mogu direktno primeniti u ovoj oblasti. Takođe, primena kriptografskih procedura na biometrijskim podacima nije moguća jer biometrijski podaci ne ispunjavaju kriterijume koje zahteva kriptografija. Fazi logika je ponudila novi pristup koji je blizak načinu ljudskog razmišljanja i iskorišćena je u različitim razmatranjima i predloženim rešenjima biometrijske identifikacije. Neka rešenja predlažu formiranje kriptografskog ključa direktno iz biometrijskih podataka, pri čemu se za izdvajanje biometrijskih karakteristika koriste fazi ekstraktorske funkcije. Fazi ekstraktorske funkcije uzimaju u obzir neodređenost merenja biometrijskih podataka. Nakon uvođenja randomizacije i korišćenjem specifičnih procedura, fazi ekstraktorske funkcije kreiraju jedinstveni "ključ" - fazi skeč. S druge strane, postoje rešenja koja predlažu nezavisno formiranje kriptografskog ključa, koji ispunjava sve kriptografske zahteve, a zatim njegovo kombinovanje sa biometrijskom veličinom. U okviru ove grupe rešenja predlažu se različite metode za korekciju grešaka koje kompenzuju neodređenost biometrijskog podatka. Neki autori predlažu korišćenje više uzastopnih metoda za korekciju grešaka. Medijumi za arhiviranje mogu biti različiti, dok se polikarbonatna kartica sa mikrokontrolerom predlaže kao standardno rešenje. Prethodna rešenja se mogu posmatrati iz različitih perspektiva, pa se prema tome mogu uočiti njihove prednosti i mane. Glavni nedostatak rešenja sa fazi skečom je pojavljivanje biometrijske karakteristike u otvorenom obliku tokom dešifrovanja. Pored toga, proces dešifrovanja skeča nije dovoljno pouzdan da bi se koristio u praktičnim primenama. Rešenja koja predlažu nezavisno formiranje kriptografskog ključa, a zatim njegovo kombinovanje sa biometrijskom veličinom, daju bolje rezultate od rešenja sa skečom. Postoje i mišljenja da bi se rešenja sa skečom mogla unaprediti poboljšanjem matematičkog modela, iako i u tom slučaju ostaju osnovni nedostaci - vidljivost nezaštićene biometrijske veličine u nekom trenutku procesa. Korišćenje različitih ili sukcesivno kombinovanih metoda za korekciju grešaka daje manje ili više dobre rezultate. Neka rešenja koja tretiraju iris kao biometrijsku veličinu daju sasvim prihvatljive rezultate. Ta rešenja se ne mogu efikasno primeniti za obradu otiska prsta zbog različite prirode binarnih reprezentacija irisa i otiska prsta. Rešenje predloženo u ovom radu kao biometrijsku veličinu tretira otisak prsta. Nakon detektovanja i izdvajanja minucija - karakterističnih tačaka otiska prsta, kreiraju se dva nezavisna templejta. Prvi templejt se koristi za klasičnu identifikaciju, dok se drugi templejt kombinuje sa unapred kreiranim kriptografskim ključem na koji je prethodno primenjeno kodiranje za korekciju grešaka. U predloženom rešenju se koristi Slepian Vulf kodiranje. Drugi templejt predstavlja šifrovani biometrijski podatak sa uključenim kriptografskim ključem. Oba templejta se zatim smeštaju na prenosivi token, kao što je kartica sa mikroprocesorom. Prilikom rekonstrukcije ključa, neophodno je prisustvo originalne biometrijske veličine - otiska prsta. Prvi korak je klasična identifikacija, kojom se utvrđuje da li se radi o istom otisku prsta, odnosno o istoj osobi. Nakon pozitivne identifikacije, vrši se rekonstrukcija ključa razdvajanjem otiska prsta od kriptografskog ključa i ponovnom primenom Slepian Vulfovog kodiranja kojim se koriguju greške. Dalje se kriptografski ključ koristi u standardnim kriptografskim operacijama. Predloženo rešenje značajno smanjuje grešku prilikom identifikacije osobe, odnosno rekonstrukcije kriptografskog ključa. Zbog toga je efikasno i pogodno za praktičnu primenu. Istovremeno se poboljšava sigurnost originalnog otiska, koji nije vidljiv u otvorenom obliku ni u jednoj fazi procesa. Rešenje izneto u ovom radu je otporno na širok spektar mogućih napada sa ciljem kompromitovanja biometrijske veličine, a samim tim i identiteta osobe. Ukoliko bi došlo do kompromitovanja bilo biometrijskog bilo kriptografskog ključa ili šifrovanog biometrijskog podatka, moguće je povući prethodni reprezent otiska i kreirati novi korišćenjem novog kriptografskog ključa bez posledica po integritet identiteta osobe."