Ad hoc mobilne mreže (MANET) predstavljaju samokonfigurišuće mreže čvorova koji su povezani bežično, bez ikakvog centralizovanog upravljanja. Trenutno su ove mreže jedan od ključnih predmeta istraživanja zbog velikog broja raznovrsnih primena (vojne, spasilačke, itd.). U MANET mrežama svaki čvor istovremeno funkcioniše kao terminal i ruter. Dakle, svaki čvor mora biti sposoban za prosleđivanje paketa do ostalih čvorova. Mobilnost čvorova čini topologiju ovih mreža podložnom čestim promenama. Da bi se prevazišli ovi problemi, razvijeni su specifični ruting protokoli za MANET mreže. Tradicionalni ruting protokoli kreirani za žičane mreže nisu efikasni u MANET mrežama. Cilj ovog rada je proučavanje trenutne situacije postojećih ruting protokola u MANET mrežama i upoređivanje različitih pristupa u njihovoj implementaciji. Postoje tri glavne kategorije ruting protokola za MANET mreže: reaktivni, proaktivni i hibridni. Analizom prednosti i slabosti svakog od njih, predložen je novi ruting protokol. Ovaj novi protokol je nazvan OLSR-BF. To je proaktivni ruting protokol koji je većim delom zasnovan na postojećem OLSR ruting protokolu. Modifikacija unesena u novi ruting protokol prvenstveno se odnosi na upotrebu Belman-Fordovog algoritma za određivanje najkraćeg puta između čvorova unutar MANET mreže. Da bi se testirale performanse i izvedba, novi ruting protokol je kvalitativno upoređen sa postojećim AODV, DSDV i OLSR ruting protokolima.