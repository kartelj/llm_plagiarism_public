'Generisanje kvalitetnih nizova nasumičnih brojeva je najosetljiviji i najvažniji element svakog kriptografskog sistema, stoga dizajn i verifikacija karakteristika generatora zahtevaju pažljiv i studiozan pristup. Najveći uticaj na kvalitet generisanih nizova kod generatora nasumičnih vrednosti baziranih na zvučnoj kartici imaju visina entropije izvora nasumičnosti i primenjeni postupak postprocesiranja. Kroz ovaj postupak postprocesiranja vrši se destilacija digitalnog oblika nasumičnog analognog signala, čiji je rezultat dobijanje niza istinski nasumičnih brojeva ravnomerne, odnosno uniformne raspodele. Ova disertacija se bavi analizom postojećih i predstavljanjem nove klase generatora nasumičnih nizova baziranih na zvučnoj kartici. Nizovi nasumičnih brojeva su neizostavni elementi širokog spektra oblasti, od kriptografije, simulacija, igara na sreću, uzorkovanja, donošenja odluka, medicine i estetike, do umetnosti. Najčešće korišćen generator nasumičnih vrednosti je generator pseudonasumičnih brojeva (PRNG). Generator pseudonasumičnih brojeva je matematički algoritam koji stvara deterministički, periodični niz brojnih vrednosti određenih početnim stanjem, poznatim kao SID. Generatori istinski nasumičnih brojeva (TRNG) su, za razliku od PRNG, bazirani na nedeterminističkim prirodnim pojavama poput zvučnih šumova, radioaktivnog raspadanja, termalnih šumova generisanih poluprovodnikom, termalnih šumova otpornika, fotoelektričnih efekata i različitih kvantnih fenomena, i njihov proizvod su neperiodični istinski nasumični brojevi. Na zvučnim karticama, u cilju dobijanja što boljih nasumičnih brojeva, sprovedena su brojna istraživanja. Većina ovih istraživanja koristila je pristupe koji su se zasnivali na potrebama PRNG-a ili njihovim konstrukcijama. U ovoj disertaciji razvijen je pristup dobijanja istinski nasumičnih bita baziranih na zvučnoj kartici hardvera računarskih uređaja, koja se pobuđuje nasumičnim signalima buke u životnoj sredini, i postprocesiranju, odnosno destilaciji novim postupkom mešanja ulaznog niza i XOR-ovanja susednih bita (MiBiS&XOR). Predstavljeni postupak post-procesiranja obezbeđuje jednostavno i efikasno razdvajanje i udaljavanje susednih bita ulaznog niza, između kojih postoji određena korelacija, a zatim u novodobijenom nizu XOR-ovanje susednih bita, smanjujući autokorelaciju, povećavajući entropiju i redukujući bias niza izlaznih bita. Ispitivanja sprovedena statističkim testovima nasumičnosti pokazala su da ova klasa generatora ima odlične karakteristike i da u veoma kratkom vremenskom periodu generiše veliku količinu istinski nasumičnih brojeva visokog kvaliteta nasumičnosti. U prvom delu disertacije (glave 2 i 3) izložena je teorijska osnova potrebna za razumevanje originalnih doprinosa izloženih u drugom delu. Iz tog razloga prvo su u glavi 2 u potrebnoj meri uvedeni pojmovi nasumičnog procesa, nasumičnog signala i stohastičkog izvora nasumičnih signala, kao neophodnih elemenata u procesu dobijanja nizova istinski nasumičnih brojeva, a zatim u glavi 3 osnove zvučnih kartica i šuma buke u životnoj sredini. U drugom delu disertacije (glave 4 i 5) prikazani su originalni rezultati istraživanja. Prvo su u glavi 4 izloženi rezultati postignuti na razvoju novih postupaka dobijanja nasumičnih nizova kao i osnovne karakteristike generatora istinski nasumičnih brojeva. Detaljno je objašnjen princip rada generatora istinski nasumičnih brojeva, klasifikacija i karakteristike, najnovija istraživanja i dizajni kao i faze u njegovom radu. Prikazane su, takođe, različite tehnike post-procesiranja, njihova efikasnost, prednosti i mane. U glavi 5 prikazani su rezultati primene nove destilacione tehnike. Posebno mesto zauzima značaj i razvoj novog postupka dobijanja istinski nasumičnih nizova u cilju dobijanja generatora nasumičnih brojeva koji su brzi, efikasni i jeftini a samim tim i pristupačni širokom auditorijumu. U okviru disertacije je posebna pažnja posvećena razvoju novih efikasnih postupaka dobijanja nasumičnih nizova baziranih na korišćenju hardverskog potencijala personalnog desktop računarskog sistema i novih tipova laptopova, tablet PC-a i smart telefonskih uređaja. Pokazano je da je prikazani sistem efikasan jer omogućava veoma brzo generisanje nasumičnih vrednosti uz zadovoljavajuću nepredvidljivost i da je stoga, iako prevashodno namenjen u kriptografske svrhe, veoma pogodan za korišćenje u mnogim aplikacijama koje zahtevaju razne oblasti. Ostvareni rezultati predstavljaju dobru podršku razvoju korišćenja hardverskog okruženja i softverske osnove za dalji proces unapređenja generatora nasumičnih nizova. Ključne reči: Generator istinski nasumičnih brojeva, miksovanje bita u koracima a zatim XOR-ovanje susednih bita, buka životne sredine, zvučna kartica, entropija, statistički testovi.'