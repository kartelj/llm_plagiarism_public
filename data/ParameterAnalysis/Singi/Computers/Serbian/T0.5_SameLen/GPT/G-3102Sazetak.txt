'Sigurnost u oblaku u oblasti računarstva je složen i multidimenzionalan problem koji se prepliće sa mnogim oblastima kao što su sigurnost računarskih mreža, sigurnost računara, sigurnost informacija, primena pravnih propisa i drugo. Takođe, to je jedan od ključnih razloga zašto se računarstvo u oblaku, uprkos njegovim izuzetnim prednostima, ipak ne koristi u meri u kojoj bi moglo. Jedan od najsigurnijih načina zaštite podataka koji se nalaze u računarskom oblaku je svakako primena šifrovanja. Sigurnost šifrovanog sadržaja koji se čuva u računarskom oblaku zavisi isključivo od sigurnosti primenjenog šifarskog algoritma i sigurnosti njegovih ključeva. Nažalost, skladištenje podataka u šifrovanom obliku ima nedostatak koji se ogleda u nemogućnosti obrade tih podataka unutar računarskog oblaku bez njihovog prethodnog dešifrovanja što svakako predstavlja sigurnosni izazov, ako ne i sigurnosni rizik. Kao jedno od mogućih rešenja ovog problema može se izdvojiti primena homomorfnih šifarskih sistema. Njihova sposobnost da omogućavaju obradu podataka u šifrovanom obliku i da rezultat te obrade bude takođe u šifrovanom obliku koji može dešifrovati samo onaj koji poseduje ključeve predstavlja, prema nekim autorima, sveti gral kriptografije. Naučna zajednica u poslednje vreme ulaže velike napore u istraživanje i unapređenje šifarskih metoda kojima se omogućava obrada šifrovanog sadržaja u računarskom oblaku. Prateći ove trendove primetili smo da je veza između šifarskih metoda primenjenih na računarskom oblaku i sistemima sa ograničenim računarskim resursima malo istražena a da postoje značajni potencijali njene primene u svakodnevnom životu. Vođeni ovim stavovima u disertaciji smo istražili i prikazali na koji način se primenom homorfnih šifarskih sistema veoma sigurno mogu koristiti prednosti koje primena računarskog oblaku omogućava. U uvodu disertacije su prikazane osnovne ideje koje su motivisale istraživački rad na temi disertacije. Definisane su hipoteze naučnog istraživanja, metode koje će biti korišćenje i naveden je sam tok naučnoistraživačkog rada te je dat očekivani naučni doprinos. Drugo poglavlje se bavi računarstvom u oblaku. Kroz više navoda literature prikazan je istorijski razvoj računarstva u oblaku i data je sama definicija računarstva u oblaku dok je u trećem poglavlju objašnjen pojam i uz pomoć matematičkih alata definisan homomorfizam u šifarskim sistemima. Četvrto poglavlje se bavi problemima povećanja stepena sigurnosti šifarskih ključeva primenom virtuelnih fajl sistema. Tokom praktične realizacije šifarskog sistema problem čuvanja i primene šifarskih ključeva je veoma bitan. Tokom istraživanja došlo je se na ideju da se šifarski ključevi čuvaju na Smart Card uređajima. Autor je implementirao ovo rešenja na Unix/Linux operativnim sistemima te ga je praktično primenio u samom istraživanju. U petom poglavlju se prikazuje najvažniji naučni doprinos disertacije. Detaljno se opisuje problem koji se posmatra prilikom čega se vrši njegovo modelovanje i predlaže testni problem kao i njegov jednostavniji model. Opisuje se implementacija predloženog rešenja koja je u ovom slučaju realizovana na dve različite platforme uređaja sa ograničenim resursima, industrijskom računaru Raspberyy Pi i Android mobilnim telefonima. Na osnovu dobijenih rezultata da se videti koja su ograničenja u smislu dužine primenjenih ključeva, broja nadgledanih senzora i dužine rezutata korektivne funkcije predloženog modela. Tokom poglavlja dati su pojedini delovi razvijenog koda kako za Unix/Linux operativni sistem tako i za Android operativni sistem. U zaključku teze su navedeni osnovni doprinosi disertacije i date su smernice za moguća dalja istraživanja u ovoj oblasti.'