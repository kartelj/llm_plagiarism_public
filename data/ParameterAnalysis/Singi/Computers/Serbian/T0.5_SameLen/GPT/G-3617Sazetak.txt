Zbog društvenih mreža i brzine širenja informacija, mobilni uređaji su postali neizostavni deo naše svakodnevnice. Ipak, pre samo desetak godina, mobilne aplikacije su bile namenjene samo za specijalizovane potrebe. Funkcionalnosti tih uređaja i aplikacija su bile znatno niže od onih koje su postojale. Osnov za ovakav razvoj mobilnih uređaja su postavile naučne discipline koje se na prvi pogled ne čine povezane, ali su svoju sinergiju pokazale kroz razvoj mobilnih uređaja i njihovih aplikacija. Prvenstveno se radi o telekomunikacijama, elektronici, softverskom inženjerstvu i internet tehnologijama. Brzi razvoj ovih oblasti je omogućio da mobilni uređaji dostignu funkcionalnosti tradicionalnih PC-jeva, i da očekujemo dalji napredak u budućnosti. Jedan od ograničavajućih faktora je autonomija i energetska nezavisnost uređaja. Drugim rečima - sa trenutnom tehnologijom baterija ne može se produžiti značajna autonomija uređaja. Tržište diktira potrebu za brzim procesorima, manjim dimenzijama uređaja (debljina) ali i što većim dimenzijama ekrana. Veoma bitna je i funkcionalnost mobilnog interneta bez kojeg mobilni uređaji ne bi imali svoju trenutnu funkciju. Jedan od ciljeva proizvođača mobilnih uređaja je kako zadržati sve ove funkcionalnosti a da povećaju energetsku efikasnost, odnosno autonomiju rada uređaja. Povećanje energetske efikasnosti uređaja je moguće postići putem hardverskih inovacija: proizvodnjom komponenti sa manjim gubicima, procesorima koji bi radili na manjim naponima (manjim od 3.3 v) itd. Takođe, modemi za komunikaciju na baznim stanicama koji omogućavaju mobilni internet uređaju, dizajnirani su tako da imaju što veće iskorišćenje. Analizom rada mobilnih uređaja utvrđeno je da je najveći potrošač energetskih resursa baterije ekran a zatim slede internet servisi. Pored hardverskih optimizacija koje mogu povećati efikasnost, značajne uštede u potrošnji se mogu postići i softverskim putem. Upotreba internet servisa je odgovorna za mali vek trajanja baterije mobilnih uređaja, pa se može zaključiti da je ovo pravo mesto za optimizaciju. Naravno, internet servisi na mobilnom uređaju su širok pojam. Jedan od odgovora se nalazi u trenutnom konceptu mobilnih servisa. Većina aplikacija na mobilnom uređaju funkcioniše na principu master slave komunikacije sa jednim od mnogobrojnih servera. Drugim rečima: bilo da se radi o običnom čitanju poruka, aplikaciji za vremensku prognozu, nekoj socijalnoj mreži ili online strategiji, aplikacija i server razmenjuju značajne količine podataka u oba pravca. Aplikacija šalje i prima složene strukture podataka. U eri objektno orijentisanih programskih jezika ti podaci se mogu tretirati kao liste i nizovi instanci kasa ili objekti. Sam proces pakovanja i raspakivanja složenih struktura podataka u nizove bajtova pogodnih za slanje naziva se serijalizacija podataka. Ovim radom su dati rezultati energetske efikasnosti prenosa serijalizovanih podataka između mobilnih uređaja i servera. Realizovano je test okruženje u kome je najpre merena potrošnja električne energije tokom komunikacije sa serverom. Rezultati merenja su upotrebljeni za razvoj matematičkog modela u kome su kasnije kao parametri uvedene funkcije koje opisuju vreme potrebno za serijalizaciju i veličinu serijalizovanog zapisa. Podaci dobijeni ovim istraživanjem primenjeni su za definisanje eksperimentalnog okruženja API – CBSaver, gde se na osnovu matematičkih modela bira optimalan način serijalizacije i kompresije u realnom vremenu. Rezultati dobijeni tokom testa API – CBSaver-a ukazuju na smer u kome treba ići u cilju poboljšanje energetske efikasnosti.