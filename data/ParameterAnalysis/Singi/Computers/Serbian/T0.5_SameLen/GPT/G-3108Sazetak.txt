U početku 21. veka, informaciona tehnologija postaje ključni deo obrazovanja. Glavni problem u tom periodu bio je nabavka i implementacija IT opreme u moderno obrazovanje. Velike prednosti koje ove tehnologije nude nisu iskorišćene u mnogim zemljama u razvoju, a jedan od glavnih razloga je nedostatak tehničke opreme u školama, kao i nedovoljna obuka nastavnika za njihovu upotrebu. Većina softvera koja se koristi u školama je vlasnički softver (komercijalni softver), a njihovi proizvodi se naplaćuju po visokim cenama. Cilj ovog istraživanja je da ukaže na nove fokuse istraživanja u oblasti informacionih sistema i obrazovanja, posebno na mogućnosti i uticaj Open Source softvera. Ova tema je veoma popularna u stručnim krugovima, otkako je grad Minhen odlučio da pređe na Open Source softvere kako bi uštedeo znatnu količinu novaca. Vođene ovim primerom, neke od zemalja Evropske Unije razmatraju prelazak svojih računarskih sistema na softvere otvorenog koda, ali isto tako ima i onih koje su već napravile prve korake u ovom pravcu. Sagledavanje ove teme je potrebno uraditi iz više uglova kao što su: ekonomski, računarski, pedagoški, sociološki, kulturološki, pravni aspekti i sl. U radu su urađena poređenja između Microsoft Windows i GNU/Linux operativnih sistema oko kojih u svetu informatike postoje dugotrajne diskusije o njihovoj primenjivosti i superiornosti. Isto tako se proučavaju tehnološke konkurentnosti između Open Source kôda i vlasničkog softvera uzimajući u obzir i njihove filozofije nastanka i razvoja. U dokazivanju primenjivosti ovih sistema na istom hardveru kao kod konkurenata uradili smo testove koji ukazuju na mogućnosti oba sistema na istim hardverskim arhitekturama.