Moderna trgovinska preduzeća temelje svoje poslovanje na principu Upravljanja odnosima sa kupcima (Customer Relationship Management - CRM), što je ključan element za opstanak na tržištu. CRM koncept uključuje sve napore trgovinskih preduzeća za stvaranje i održavanje dugotrajnih partnerskih veza sa kupcima, sa ciljem generisanja vrednosti za obe strane. Ono što izdvaja primenu CRM koncepta u odnosu na druge oblike upravljanja odnosima sa kupcima je sposobnost trgovinskih preduzeća da prepoznaju i razvijaju odnose sa svojim kupcima na individualnom nivou. Upravljanje promenama u odnosima sa kupcima podrazumeva razumijevanje potreba, zahteva i ponašanja kupaca u procesu trgovine, stalno ažuriranje tih znanja i informacija, kao i poboljšanje svih oblika komunikacije sa kupcima - verbalne i neverbalne, lične i elektronske. Navedene karakteristike poslovnih odnosa, njihova promenljivost i vremenska uslovljenost, su osnovni razlozi potrebe za primenom Planiranog pristupa upravljanju promenama i usmeravanju odnosa sa kupcima, na duže staze. Podsticanjem interesovanja kupaca za svoje poslovne aktivnosti, kroz kvalitetnu uslugu, zasnovanu na prethodno istraženim potrebama kupaca, trgovac podstiče stvaranje zadovoljstva kupaca, zatim njihovog poverenja, i na kraju, lojalnosti kupaca. Istraživanje, sprovedeno u okviru ove doktorske disertacije, imalo je za cilj stvaranje slike o procesu izgradnje odnosa sa kupcima u domaćoj trgovini. Pomoglo je u identifikaciji nekih ključnih faktora izgradnje poverenja i lojalnosti kupaca, kao faktora promena i upravljanja promenama u odnosima sa kupcima, na domaćem trgovinskom tržištu.