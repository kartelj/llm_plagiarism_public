'Nedostatak robe je jedan od najvećih izazova u maloprodaji, jer direktno uzrokuje propuštene prodaje, smanjenje profita i mogući gubitak klijenata. Iako se stopa nedostatka robe može značajno razlikovati u zavisnosti od poslovnih praksi maloprodajnog lanca i uticaja raznih faktora, svetski prosek se kreće između 5 – 10%. Ova visoka stopa nedostatka robe može rezultirati prosečnim finansijskim gubicima od 4% ukupne prodaje maloprodajnog lanca. Glavni cilj ovog istraživanja bio je analiziranje svih relevantnih aspekata koji mogu uticati na povećanje nedostatka robe u maloprodaji i mogućnosti automatizacije sistema naručivanja da bi se odgovorilo na neke od ovih izazova. U tom kontekstu, u literaturnom pregledu problem je analiziran sa organizacionog, operativnog i tehnološkog aspekta. Detaljnom analizom problema nedostatka robe i različitih koncepta automatizacije sistema naručivanja u maloprodaji stvoreni su uslovi za istraživanje efikasnosti automatizovanog sistema naručivanja. Cilj glavnog istraživanja bio je uspostavljanje veze između različitih atributa proizvoda i stope nedostatka robe u maloprodaji, a zatim ispitivanje sposobnosti automatizovanog sistema naručivanja da odgovori na izazove koji predstavljaju proizvodi sa visokim rizikom. U istraživanju su korišćeni sekundarni podaci velikog maloprodajnog lanca u Srbiji, koji su obuhvatili dve visoko rizične kategorije proizvoda koje čini ukupno 115 proizvoda u 97 maloprodajnih objekata, posmatranih u periodu od jedne kalendarske godine. Za identifikaciju nedostatka robe korišćena je metoda neprekidnih stanja lagera, a za merenje uticaja atributa proizvoda i učinka sistema naručivanja korišćena je probit regresija i t-test statistika. Rezultati analize stope nedostatka robe koja je prethodila statističkoj analizi pokazali su da postoje određeni obrasci kretanja stope kao što su nedeljne oscilacije, oscilacije po proizvodima i kategorijama koji mogu ukazati praktičarima na potencijalne uzroke nedostatka robe i obezbediti značajne inpute za dalju analizu. Rezultati analize uticaja potencijalno rizičnih atributa proizvoda na nedostatak robe pokazali su da dostupnost proizvoda u centralnom skladištu, promotivna aktivnost i brzina prodaje proizvoda značajno utiču na povećanje stope nedostatka robe, dok je automatizacija sistema naručivanja faktor koji generalno doprinosi većoj dostupnosti proizvoda na nivou maloprodajnog objekta. Međutim, kategorija proizvoda sa visokim rizikom se pokazala kao osetljivija na analizirane atribute proizvoda kao što su promocija i brzina prodaje.  Statistička analiza pokazala je da automatizovani sistem naručivanja postiže značajno bolji rezultat u odnosu na manuelni kada su u pitanju rizični proizvodi kao što su jeftiniji proizvodi, proizvodi na promociji, proizvodi koji se brže prodaju i proizvodi sa velikom varijacijom u prodaji, dok kod proizvoda sa većim pakovanjem nije zabeležen značajno bolji rezultat po pitanju stope nedostatka robe. Za razliku od boljeg učinka na nivou maloprodajnog objekta, kod proizvoda koji su naručivani pomoću automatizovanog sistema nije zabeležena značajno veća dostupnost na nivou centralnog skladišta u odnosu na manuelni sistem.  '