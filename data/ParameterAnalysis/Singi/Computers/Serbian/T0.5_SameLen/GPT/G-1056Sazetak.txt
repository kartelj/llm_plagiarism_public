Procenjuje se da bi u budućnosti oblast zaštite informacija trebala da obezbedi značajno kvalitativno unapređenje i promenu osnovne paradigme kompjuterske sigurnosti ka paradigmi informaciono teorijske sigurnosti. Ova promena bi omogućila sintezu različitih zaštitnih mehanizama, čija bi kompromitacija prestala da zavisi od računarske snage napadača. Interesantno je primetiti da osnova za ovaj poduhvat leži u razvoju novih metoda digitalne obrade signale koja bi na fizičkom nivou modernih računarsko komunikacionih mreža trebala da obezbede ekstrakciju dovoljne količine potpuno slučajnih nizova pogodnih za upotrebu u novim protokolima uspostavljanja i razmene kriptografskih ključeva maksimalne dužine neodređenosti. U oblasti pouzdane i prihvatljive za praksu autentifikacije, biometrija postaje bitan izvor kriptografskih parametara. Digitalna obrada originalnih biometrijskih signala je od ključnog značaja kako za uspostavljanje tako i za ekstrakciju autentifikacionih kodova maksimalne entropije. U oblasti upravljanja autorskim pravima digitalnog sadržaja, digitalna obrada signala nosioca i utiskivanje digitalnih pečata, vidljivih i nevidljivih, takođe predstavlja nezaobilazan konstrukcioni element. Sve ovo ukazuje na novo mesto ove discipline u okviru opšte teorije i prakse sinteze sistema za zaštitu informacija. U predloženoj disertaciji se identifikuje, analizira i razvija klasa podsistema digitalne obrade signala koje ispunjavaju nove zahteve proistekle iz ovih novih trendova u zaštiti informacija u modernim računarsko komunikacionim sistemima. Prvenstveno se radi na razvoju jedne klase sistema za generisanje kriptografskih ključeva na osnovu biometrije irisa.