Nedostatak zaliha predstavlja jedan od najvećih problema u maloprodaji, jer direktno dovodi do propuštene prodaje, smanjenih profita i potencijalnog gubitka kupaca. Iako stopa nedostatka zaliha u velikoj meri zavisi od poslovne prakse maloprodajnog lanca i može značajno varirati usled uticaja velikog broja faktora, proseci na svetskom nivou kreću se u rasponu od 5 – 10%. Ovako visoka stopa nedostatka zaliha može da dovede do prosečnih finansijskih gubitaka u visini od 4% ukupnog prometa maloprodajnog lanca. Osnovni cilj ovog rada bilo je ispitivanje svih relevantnih aspekata koji mogu uticati na povećanje nedostatka zaliha u maloprodaji i mogućnosti automatizacije sistema poručivanja da odgovori na neke od ovih izazova. U tom smislu, u literaturnom pregledu problemu se prišlo sa organizacionog, operativnog i tehnološkog aspekta. Detaljnim razmatranjem problematike nedostatka zaliha i različitih koncepata automatizacije sistema poručivanja u maloprodaji obezbedili su se uslovi za istraživanje efikasnosti automatizovanog sistema poručivanja. Cilj glavnog istraživanja je bilo uspostavljanje veze između različitih atributa artikala i stope nedostatka zaliha u maloprodaji, a zatim ispitivanje mogućnosti automatizovanog sistema poručivanja da odgovori na izazove koji predstavljaju rizično kategorisani proizvodi. U istraživanju su korišćeni sekundarni podaci velikog maloprodajnog lanca u Srbiji, a obuhvatili su dve visoko rizične kategorije proizvoda koje čini ukupno 115 artikala u 97 maloprodajnih objekata, posmatranih u periodu od jedne kalendarske godine. Za identifikaciju nedostatka zaliha korišćena je metoda neprekidnih stanja lagera, a za merenje uticaja atributa artikala i učinka sistema poručivanja probit regresija i t-test statistika. Rezultati analize stope nedostatka zaliha koja je prethodila statističkoj analizi pokazali su da postoje određeni obrasci kretanja stope kao što su nedeljne oscilacije, oscilacije po artiklima i kategorijama koji praktičare mogu uputiti na potencijalne uzroke nedostatka zaliha i obezbediti značajne inpute za dalju analizu. Rezultati analize uticaja potencijalno rizičnih atributa artikala na nedostatak zaliha pokazali su da dostupnost artikla u centralnom magacinu, promotivna aktivnost i brzina prodaje artikla značajno utiču na povećanje stope nedostatka zaliha, dok je automatizacija sistema poručivanja faktor koji generalno doprinosi većoj dostupnosti artikala na nivou maloprodajnog objekta. Ipak, kategorija proizvoda rizična za maloprodaju pokazala se kao osetljivija na analizirane atribute artikala kao što su promocija i brzina prodaje.  Statistička analiza pokazala je da automatizovani sistem poručivanja ostvaruje značajno bolji učinak u odnosu na manuelni kada su u pitanju rizični artikli kao što su jeftiniji artikli, artikli na promociji, artikli koji se brže prodaju i artikli sa velikom varijacijom u prodaji, dok kod artikala sa većim pakovanjem nije zabeležen značajno bolji rezultat po pitanju stope nedostatka zaliha. Za razliku od boljeg učinka na nivou maloprodajnog objekta, kod artikala koji su poručivani uz pomoć automatizovanog sistema nije zabeležena značajno veća dostupnost na nivou centralnog magacina u odnosu na manuelni sistem.  