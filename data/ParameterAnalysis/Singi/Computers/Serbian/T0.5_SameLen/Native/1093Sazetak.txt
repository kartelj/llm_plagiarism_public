Savremena maloprodajna preduzeća zasnivaju svoje poslovanje na konceptu Upravljanja odnosima sa potrošačima (Customer Relationship Management – CRM), kao neophodnom elementu opstanka na tržištu. Koncept CRM obuhvata sve napore maloprodajnih preduzeća ka uspostavljanju i održavanju dugoročnih partnerskih odnosa sa potrošačima, sa ciljem stvaranja vrednosti kako potrošača, tako i samih preduzeća. Ono što razlikuje primenu koncepta CRM u odnosu na ostale forme upravljanja odnosima sa potrošačima, jeste mogućnost da maloprodajna preduzeća identifikuju i grade odnose sa svojim potrošačima na individualnoj osnovi. Upravljanje promenama u odnosima sa potrošačima pretpostavlja upoznavanje potreba, zahteva i ponašanja potrošača u procesu maloprodajne razmene, kontinuirano osvežavanje tih znanja i informacija, kao i usavršavanje svih oblika komuniciranja sa potrošačima – verbalnog i neverbalnog, personalnog i elektronskog. Pomenute karakteristike poslovnih odnosa, njihova promenljivost i vremenska uslovljenost, osnovni su razlozi neophodnosti sprovođenja Planskog pristupa upravljanju promenama i usmeravanju odnosa sa potrošačima, i to u dugom roku. Podsticanjem interesovanja potrošača za svoje poslovne aktivnosti, putem kvalitetnog usluživanja, baziranog na prethodno istraženim potrebama potrošača, maloprodavac podstiče građenje zadovoljstva potrošača, zatim njegovog poverenja, i konačno, lojalnosti potrošača. Istraživanje, sprovedeno u okviru ove doktorske disertacije, imalo je za cilj formiranje slike o procesu građenja odnosa sa potrošačima u domaćem maloprodajnom poslovanju. Pomoglo je u identifikovanju nekih ključnih faktora građenja poverenja i lojalnosti potrošača, kao faktora promena i upravljanja promenama u odnosima sa potrošačima, na domaćem maloprodajnom tržištu. 