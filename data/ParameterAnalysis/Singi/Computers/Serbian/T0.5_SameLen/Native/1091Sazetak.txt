Profesionalni sistemi - vlada, vojska, policija, bezbednosne agencije i sl. - zahtevaju najviši nivo zaštite komunikacija. Ti sistemi se ne mogu osloniti na javno dostupne sisteme zaštite. Takođe, ne mogu se osloniti ni na bezbednosne sisteme koji nisu razvijeni u okviru sopstvene organizacije i čiji su principi rada, kao i eventualni propusti u dizajnu i realizaciji, poznati van organizacije. U cilju postizanja najvišeg nivoa zaštite komunikacija profesionalni sistemi moraju razviti sopstvene sisteme zaštite, otporne na sve poznate tipove napada. Kompletan razvoj komunikacionog sistema podrazumeva razvoj komponenata na svim nivoima - od korisničkog interfejsa do komunikacione infrastrukture. Takav razvoj zahteva ogromne resurse i ulaganja, kao i vreme za razvoj, testiranje i uklanjanje grešaka. U ovom radu se razmatraju mogućnosti za iskorišćavanje postojećih javnih komunikacionih infrastruktura i tehnologija za razvoj i upotrebu sopstvenog sistema koji nudi najviši nivo zaštite komunikacija. U okviru rada predstavljen je detaljan proces razvoja i karakteristike rešenja zasnovanog na integraciji sopstvenih šifarskih algoritama na mrežnom komunikacionom sloju. 