Proces generisanja kvalitetnih nizova slučajnih brojeva je najosetljiviji i najvažniji činilac svakog kriptografskog sitema tako da način dizajna i provera karakteristika generatora zahtevaju pažljiv i studiozan pristup. Najveći uticaj na kvalitet generisanih nizova kod generatora slučajnih vrednosti zasnovanih na zvučnoj kartici imaju visina entropije izvora slučajnosti i primenjeni postupak postprocesiranja. Primenom ovog postupka postprocesiranja vrši se destilacija digitalizovanog oblika slučajnog analognog signala čiji je posledica dobijanje niza istinski slučajnih brojeva ravnomerne odnosno uniformne raspodele. Predmet ove disertacije je analiza postojećih i predstavljanje nove klase generatora slučajnih nizova zasnovane na zvučnoj kartici. Nizovi slučajnih brojeva su nezaobilazni činioci širokog spektra oblasti, od kriptografije, simulacija, igara na sreću, uzorkovanja, donošenja odluka, medicine i estetike, pa sve do umetnosti. Najviše korišćen generator slučajnih vrednosti je generator pseudoslučajnih brojeva (PRNG). Generator pseudoslučajnih brojeva je matematički algoritam koji stvara deterministički, periodični niz brojnih vrednosti određenih početnim stanjem čiji je naziv SID. Generatori istinski slučajnih brojeva (TRNG) su, za razliku od PRNG, zasnovani na nedeterminističkim prirodnim pojavama poput zvučnih šumova, radioaktivnog raspadanja, termalnih šumova generisanih poluprovodnikom, termalnih šumova otpornika, fotoelektričnih efekata i raznih kvantnih fenomena, i njihov proizvod su neperiodični istinski slučajni brojevi. Na zvučnim karticama, u cilju dobijanja što boljih slučajnih brojeva, vršena su mnogobrojna istraživanja. Većina ovih istraživanja koristila je pristupe koji su se zasnivali na potrebama PRNG-a ili njihovim konstrukcijama. U ovoj disertaciji razvijen je pristup dobijanja istinski slučajnih bita zasnovan na zvučnoj kartici hardvera računarskih uređaja, koja se pobuđuje slučajnim signalima buke u životnoj sredini, i postprocesiranju odnosno destilaciji novim postupkom mešanja ulaznog niza i XOR- ovanja susednih bita (MiBiS&XOR). Predstavljeni postupak post-procesiranja obezbeđuje jednostavno i efikasano razdvajanje i udaljavanje susednih bita ulaznog niza, između kojih postoji određena korelacija, a zatim u novodobijenom nizu XOR-ovanje susednih bita, smanjujući autokorelaciju, povećavajući entropiju i redukujući bias niza izlaznih bita. Ispitivanja sprovedena statističkim testovima slučajnosti pokazala su da ova klasa generatora ima odlične karakteristike i da u veoma kratkom vremenskom periodu generiše veliku količinu istinski slučajnih brojeva visokog kvaliteta slučajnosti. U prvom delu disertacije (glave 2 i 3) izložena je teorijska osnova neophodna za razumevanje originalnih doprinosa izloženih u drugom delu. Iz tog razloga prvo su u glavi 2 u potrebnoj meri uvedeni pojmovi slučajnog procesa, slučajnog signala i stohastičkog izvora slučajnih signala, kao neophodnih činioca u procesu dobijanja nizova istinski slučajnih brojevaa zatim u glavi 3 osnove zvučnih kartica i šuma buke u životnoj sredini. U drugom delu disertacije (glave 4 i 5) prikazani su originalni rezultati istraživanja. Prvo su u glavi 4 izloženi rezultati postignuti na razvoju novih postupaka dobijanja slučajnih nizova kao i osnovne karakteristike generatora istinski slučajnih brojeva. Detaljno je objašnjen princip rada generatora istinski slučajnih brojeva, klasifikacija i karakteristike, najnovija istraživanja i dizajni kao i faze u njegovom radu. Prikazane su, takođe, različite tehnike post-procesiranja, njihova efikasnost, prednosti i mane. U glavi 5 prikazani su rezultati primene nove destilacione tehnike. Posebno mesto zauzima značaj i razvoj novog postupka dobijanja istinski slučajnih nizova u cilju dobijanja generatora slučajnih brojeva koji su brzi, efikasni i jeftini a samim tim i pristupačni širokom auditorijumu. U okviru disertacije je posebna pažnja posvećena razvoju novih efikasnih postupaka dobijanja slučajnih nizova baziranih na korišćenju hardverskog potencijala personalnog desktop računaraskog sistema i novih tipova laptopava, tablet PC-a i smart telefonskih uređaja. Pokazano je da je prikazani sitem efikasan jer omogućava veoma brzo generisanje slučajnih vrednosti uz zadovoljavajuću nepredvidljivost i da je stoga, iako prevashodno namenjen u kriptografske svrhe, veoma pogodan za korišćenje u mnogim aplikacijama koje zahtevaju razne oblasti. Ostvareni rezultati predstavljaju dobru podršku razvoju korišćenja hardverskog okruženja i sofverske osnove za dalji proces unapređenja generatora slučajnih nizova. Ključne reči: Generator istinski slučajnih brojeva, miksovanje bita u koracima a zatim XOR-ovanje susednih bita, buka životne sredine, zvučna kartica, entropija, statistički testovi. 