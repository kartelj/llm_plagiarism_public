Detekcija anomalija je prepoznavanje sumnjivog ponašanja računarske mreže koje se izvodi poređenjem nepoznatog sadražaja sa statističkim modelom normalnog mrežnog saobraćaja. Binarni klasifikatori bazirani na nadgledanom mašinskom učenju pokazali su se dobrim rešenjem ovakvih modela. U radu je prikazano pet tipova binarnih klasifikatora: k-najbližih suseda, k-najbližih suseda sa težinskim koeficijentima, stabla odlučivanja, modeli vektora potpore i feedforward neuronska mreža. Osnovni problem kod nadgledanog mašinskog učenja je veliki broj podataka koji je neophodan da bi klasifikatori bili precizni. Da bi bilo smanjeno vreme za trening klasifikatora, uz minimalnu degradaciju tačnosti modela, u ovom radu izvedeno je preprocesuiranje koji se sastoji od dve faze: izbor numeričkih atributa i skaliranje atributa u simetrične granice. Razvijena je nova metoda bazirana na primeni tangens hiperboličke funkcije i damping strategije Levenberg-Marquardt algoritma. Za prikaz pozitivnog uticaja ovakvog preprocesuiranja na vreme obučavanja i tačnost klasifikatora korišćena je Kyoto 2006+ baza podataka koja je jedina javno dostupna baza realnog mrežnog saobraćaja namenjena isključivo za istraživanje detekcije anomalija u računarskim mrežama. Za izabrane klasifikatore, najveću brzinu procesuiranja ima feedforward neuronska mreža dok se model k-najbližih suseda s težinskim koeficijentima pokazao najpreciznijim. Pretpostavka je da, kada klasifikatori rade simultano, oni treba ili da detektuju anomaliju ili normalni mrežni saobraćaj što s vremena na vreme nije slučaj, dolazi do različite procene o anomaliji, tj. nastaje konflikt. Detektor konflikta je blok koji izvodi logičku ekskluzivno ili (XOR) operaciju nad izlazima klasifikatora. Ukoliko su oba klasifikatora istovremeno detektovala anomaliju ili prepoznala saobraćaj kao normalan, njihova odluka je da konflikta nema. U suprotnom detektovan je konflikt. Broj detektovanih konflikata obezbeđuje mogućnost dodatne detekcije promena u ponašanju računarske mreže. 