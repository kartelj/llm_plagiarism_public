Predmet disertacije je istraživanje modela interoperabilnosti u sistemima elektronskog poslovanja, zasnovanih na servisno orijentisanom razvoju softvera, posmatrano iz različitih perspektiva. U okviru istraživanja, razmatrani su: standardi; okviri za interoperabilnost i arhitekturu informacionih sistema preduzeća; semantičke tehnologije, zasnovane na ontologijama; kao i servisna orijentacija. Uvidom u trenutno stanje, najbolju praksu i trendove, disertacija doprinosi rešavanju problema interoperabilnosti uvođenjem: metodološkog okvira za povezivanje na ad-hoc principu u sistemima elektronskog poslovanja; generičkog meta modela za obezbeđenje semantičke konzistentnosti sistema i opisivanje i otkrivanje komponenti u sistemima elektronskog poslovanja; modela servisno orijentisane arhitekture za semantičku interoperabilnost poslovnih procesa na ad-hoc principu. Verifikacija obavljenih istraživanja sprovedena je uspostavljanjem interoperabilnosti i unapređenjem izvršavanja aktivnosti poslovnih procesa u oblasti delatnosti ustanova za zaštitu kulturnih dobara. Ostvareni rezultati doprineli su efikasnijem korišćenju raspoloživih informacija, dokumenata i ilustrativnih materijala o različitim vrstama kulturnih dobara. 