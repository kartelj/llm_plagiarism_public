Savremena trgovinska preduzeća osnivaju svoje poslovne procedure na principu Upravljanja vezama sa kupcima (Customer Relationship Management - CRM), kao ključnom činiocu opstanka na tržištu. CRM filozofija obuhvata sve napore preduzeća u oblasti maloprodaje da uspostave i održe dugoročne partnerske veze sa potrošačima, u cilju kreiranja vrednosti za obe strane. Ono što razlikuje CRM od drugih oblika upravljanja odnosima sa kupcima je sposobnost maloprodajnih preduzeća da identifikuju i izgrade odnose sa svojim kupcima na individualnom nivou. Upravljanje promenama u odnosima sa kupcima podrazumeva razumevanje potreba, zahteva i ponašanja kupaca tokom procesa maloprodajne trgovine, kontinuirano osvežavanje tih spoznaja i informacija, kao i unapređenje svih oblika komunikacije sa kupcima - usmenog i neverbalnog, ličnog i elektronskog. Navedene karakteristike poslovnih veza, njihova promenljivost i vremenska zavisnost, glavni su razlozi potrebe za primenom Strateškog pristupa upravljanju promenama i usmeravanju veza sa kupcima, na duže staze. Podsticanjem interesovanja kupaca za sopstvene poslovne aktivnosti, kroz kvalitetnu uslugu, baziranu na prethodno istraženim potrebama kupaca, maloprodavac podstiče stvaranje zadovoljstva kupaca, zatim njihovog poverenja, i na kraju, lojalnosti kupaca. Istraživanje, sprovedeno u okviru ove doktorske disertacije, ciljalo je na stvaranje slike o procesu izgradnje odnosa sa potrošačima u domaćem maloprodajnom poslovanju. Pomoglo je u identifikaciji nekih ključnih faktora izgradnje poverenja i lojalnosti kupaca, kao faktora promena i upravljanja promenama u odnosima sa kupcima, na domaćem maloprodajnom tržištu.