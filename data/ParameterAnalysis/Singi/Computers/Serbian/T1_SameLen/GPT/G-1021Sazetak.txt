"Imajući u vidu da na Zemlji živi više od 7 milijardi ljudi, a da se predviđa povećanje populacije na skoro 9 milijardi do 2050. godine, identifikacija pojedinca uz očuvanje privatnosti predstavlja veliki izazov. Iz perspektive društvene sigurnosti, potvrdivanje identiteta na osnovu biometrijske identifikacije postalo je dominantni zahtev od strane raznih vlada i agencija koje se bave sigurnosnim pitanjima. Paralelno s tim, neki privatni sektori su isto tako se uključili u razvoj tehnologije biometrijske identifikacije, otvarajući im put ka izuzetno profitabilnom tržištu, koje je ranije bilo rezervisano isključivo za vladine organe. SAD, kao jedan od najrazvijenijih u ekonomskom i tehnološkom smislu, uprkos ekonomskim problemima, ulažu ogromna financijska sredstva u poboljšanje biometrijske identifikacije, posebno nakon terorističkih napada 11. septembra 2001. godine. Pored SAD-a, Kina s obzirom na svetsku ekonomsku krizu, čini velike napore u razvoju biometrijskih sistema za identifikaciju ljudi. S obzirom na činjenicu da je Kina najnaseljenija zemlja, izazov biometrijske identifikacije dobija potpuno novu dimenziju. U Indiji, motivi za uvođenje tehnologije biometrijske identifikacije su potpuno drugačiji od onih u SAD i većini drugih zemalja, i nisu vezani za pitanja sigurnosti već za problem raspodele hrane. Evropska Unija čini velike napore u razvoju i pristupu biometrijske identifikacije, a posebno je istaknuta Holandija, koja se ovim problemom bavi sistemski. Privatnost sakupljenih biometrijskih podataka pre svega zavisi od stava i politike organizacija koje se bave prikupljanjem i čuvanjem biometrijskih podataka, kao i od metoda zaštite prikupljenih podataka. Čak i ako pretpostavimo da ovi podaci sakupljaju državni organi - institucije "od poverenja", zloupotrebe i dalje predstavljaju mogući rizik. Mnogi istraživači širom sveta su pokušali da pronađu ravnotežu između sigurnosti i privatnosti. U proteklim decenijama, predstavljeni su različiti pristupi ovom problemu. Razvojem informacione tehnologije, dolazi do razvoja novih pristupa problemu, s obzirom na otvaranje novih mogućnosti. Treba uzeti u obzir da su biometrijski podaci - podaci sa "šumom", što znači da se ne prikazuju uvek na isti način. Posledica ove činjenice je da se određeni postulati zaključivanja iz klasične logike ne mogu direktno primeniti u ovoj oblasti. Takođe, primena kriptografskih procedura nad biometrijskim podacima nije moguća jer biometrijski podaci ne ispunjavaju uslove koje postavlja kriptografija. Fuzzy logika je ponudila novi pristup koji nije daleko od načina na koji ljudi razmišljaju i primenjena je u raznim razmatranjima i predloženim rešenjima biometrijske identifikacije. Pojedina rešenja predlažu formiranje kriptografskog ključa direktno iz biometrijskih podataka, koristeći fuzzy ekstraktorske funkcije za izvlacenje biometrijskih karakteristika. Fuzzy ekstraktorske funkcije uzimaju u obzir neodređenost merenja biometrijskih podataka. Nakon uvođenja randomizacije i upotrebe specifičnih procedura, fuzzy ekstraktorske funkcije kreiraju jedinstveni "ključ" - fuzzy šema. S druge strane, postoje rešenja koja predlažu nezavisno formiranje kriptografskog ključa koji ispunjava sve kriptografske zahteve, a zatim ga kombinuju sa biometrijskim veličinama. U okviru ove grupe rešenja predlažu se različite metode za korekciju grešaka koje kompenziraju neodređenost biometrijskog podatka. Pojedini autori predlažu upotrebu više uzastopnih metoda za korekciju grešaka. Mediji za arhiviranje mogu biti različiti, a polikarbonatna kartica s mikrokontrolerom se predlaže kao uobičajeno rešenje. Prethodna rešenja mogu se posmatrati iz više uglova, pa se tako mogu uočiti njihove prednosti i mane. Osnovni nedostatak rešenja sa fuzzy šemom je pojava biometrijske karakteristike u nezaštićenoj formi tokom dešifriranja. Pored toga, proces dešifriranja šema nije dovoljno pouzdan da bi se koristio u praktičnim primenama. Rešenja koja predlažu nezavisno formiranje kriptografskog ključa, a zatim njegovo kombinovanje sa biometrijskom veličinom, daju bolje rezultate od rešenja sa šemom. Postoje mišljenja da bi se rešenja sa šemom mogla poboljšati poboljšanjem matematičkog modela, ali čak i u tom slučaju ostaju osnovni nedostaci - vidljivost nezaštićene biometrijske veličine u nekom trenutku procesa. Koriscenje različitih ili sukcesivno kombinovanih metoda za korekciju grešaka daje manje ili više dobre rezultate. Pojedina rešenja koja tretiraju iris kao biometrijsku veličinu daju sasvim korektne rezultate. Ova rešenja se ne mogu efikasno koristiti za obradu otiska prsta zbog različite prirode binarnih reprezentacija irisa i otiska prsta. Rešenje predloženo u ovom radu tretira otisak prsta kao biometrijsku veličinu. Nakon identifikacije i izdvajanja minucija - karaktersitičnih tačaka otiska prsta, kreiraju se dva nezavisna šablona. Prvi šablon se koristi za uobičajenu identifikaciju, dok se drugi šablon kombinuje sa unapred kreiranim kriptografskim ključem preko kog je prethodno primenjeno kodiranje za korekciju greške. Predloženo rešenje uključuje Slepian-Vulf kodiranje. Drugi šablon predstavlja šifrovani biometrijski podatak s integrisanim kriptografskim ključem. Obra šablona se potom pohranjuju na prenosivi token, kao što je kartica s mikroprocesorom. Prilikom ponovnog konstruisanja ključa potrebno je prisutvo originalne biometrijske veličine - otiska prsta. Prvi korak je uobičajena identifikacija koja utvrđuje da li se radi o istom otisku prsta, odnosno o istoj osobi. Nakon pozitivne identifikacije, izvodi se rekonstrukcija ključa odvajanjem otiska prsta od kriptografskog ključa i ponovnom primenom Slepian-Vulfovog kodiranja radi korekcije grešaka. Potom se kriptografski ključ koristi u standardnim kriptografskim operacijama. Predloženo rešenje znatno smanjuje grešku prilikom identifikacije osobe, odnosno rekonstrukcije kriptografskog ključa. Kao takvo, efikasno je i pogodno za praktičnu primenu. Ujedno se poboljšava sigurnost originalnog otiska prsta, koji nije vidljiv u otvorenoj formi u bilo kojoj fazi procesa. Rešenje predstavljeno u ovom radu otporno je na širok spektar mogućih napada sa ciljem kompromitacije biometrijske veličine i samim tim identiteta osobe. U slučaju kompromitovanja bilo biometrijskog ključa, bilo kriptografskog ključa ili šifrovanog biometrijskog podatka, moguće je povući prethodni prikaz otiska i napraviti novi pomoću novog kriptografskog ključa bez posledica po integritet identiteta osobe."