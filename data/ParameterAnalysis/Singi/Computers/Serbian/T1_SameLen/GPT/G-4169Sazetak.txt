'Danas postoji veliki broj algoritama rojevske inteligencije koji se efikasno koriste u rešavanju različitih složenih optimizacionih problema. Svi ovi algoritmi dele zajedničke elemente - operator za lokalno pretraživanje (eksploataciju) u blizini pronadjenih obećavajućih rešenja i operator za globalno pretraživanje (eksploraciju) koji pomaže u izbegavanju lokalnih optimuma. Rojevski inteligentni algoritmi obično se inicijalno testiraju na neograničenim, ograničenim ili visoko-dimenzionalnim skupovima standardnih test funkcija. Dalje, moguće ih je unaprediti, prilagoditi, promeniti, hibridirati, kombinovati sa lokalnom pretragom. Krajnji cilj je primena takvih metaheuristika za optimizaciju problema iz stvarnog sveta. Domeni rešenja, tj. prostori pretrage praktičnih složenih optimizacionih problema mogu biti raznoliki. Rešenja mogu biti vektori iz skupa realnih brojeva, celih brojeva ali mogu biti i kompleksnije strukture. Algoritmi rojevske inteligencije moraju se prilagoditi za različite prostore pretrage što može biti jednostavno podešavanje parametara algoritma ili prilagođavanje za čitavobrojna rešenja jednostavnim zaokruživanjem dobijenih stvarnih rešenja ali za neke prostore pretrage potrebno je skoro potpuno prepravljanje algoritma uključujući i operatore eksploatacije i eksploracije zadržavajući samo proces vođenja, tj. inteligenciju roja. U disertaciji su prikazani nekoliko algoritama rojevske inteligencije i njihova prilagođavanja za različite prostore pretrage i primena na praktične probleme. Ova disertacija ima za nameru da analizira i prilagodi, u zavisnosti od ciljne funkcije i prostora rešenja, algoritme rojevske inteligencije. Disertacija obuhvata sveobuhvatni pregled postojećih implementacija algoritama rojevske inteligencije. Takođe, disertacija obuhvata komparativnu analizu, prikaz slabosti i jakosti pojedinih algoritama u odnosu na druge zajedno sa istraživanjem prilagođavanja algoritama rojevske inteligencije za različite prostore pretrage i njihovu primenu na praktične probleme. Proučavani su problemi sa realnim rešenjima kao što su optimizacija mašina sa potpornim vektorima, grupisanje podataka, sa celobrojnim rešenjima kao što je slučaj problema segmentacije digitalnih slika i za probleme gde su rešenja posebne strukture kao što su problemi planiranja trajektorije robota i trijangulacije minimalne težine. Modifikovani i prilagođeni algoritmi rojevske inteligencije za različite prostore pretrage i primenjeni na praktične probleme testirani su na standardnim skupovima test podataka i upoređeni sa ostalim savremenim metodama za rešavanje posmatranih problema iz literature. Pokazane su uspešne prilagođavanje rojevskih inteligentih algoritama za razne prostore pretrage. Ovako prilagođeni algoritmi su u svim situacijama ostvarili bolje rezultate u poređenju sa metodama iz literature, što vodi do zaključka da je moguće prilagoditi algoritme rojevske inteligencije za razne prostore pretrage uključujući i složene strukture i postići bolje rezultate u poređenju sa metodama iz literature.'