Svaki dan, savremene firme se bave izazovom preplavljenosti sa velikim brojem informacija i podataka, što ometa njihovo poslovanje i donošenje produktivnih poslovnih odluka. Otkrivanje nove suštine primene metoda upravljanja znanjem u cilju efektivne upotrebe memorije organizacije (znanja) postaje sve veći imperativ za kompanije u nameri da poboljšaju svoje poslovanje. Isto tako, zaštita pristupa memoriji organizacije (znanju firme), njegove razmene i upravljanje njime, firmama je sve više u fokusu i stavljaju ga u prvi plan u svom poslovanju. Implementacija koncepta poslovne inteligencije u upravljanju memorijom organizacije postaje nezaobilazni deo strategije uspešnih firmi. Integrisano automatizovano upravljanje memorijom organizacije (znanjem jedne firme), iako jako kompleksno, pruža rešenje za interakciju upravljanja znanjem i informacionih tehnologija. Ovim se omogućuje potpuno razumevanje procesa donošenja odluka u jednoj firmi, ali i procesa toka dokumenata, informacija i podataka. Kroz integrisano automatizovano upravljanje memorijom organizacije, firma ostvaruje mogućnost dobijanja detaljnih podataka koji olakšavaju konkretno poslovno odlučivanje. Takođe, ovde se javlja i potreba za zaštitu takvog integrisanog automatizovanog procesa. U skladu sa utvrđenim i prihvaćenim međunarodnim standardima (ISO 27001), menadžment u ovakvom sistemu kao što je memorija organizacije treba da obezbedi efikasnu implementaciju, nadgledanje i unapređenje sistema za upravljanje zaštitom memorije organizacije. Zaštita i sigurnost memorije organizacije kroz kriptografska rešenja treba da ispuni ravnotežu između zahteva korisnika, funkcionalnosti unutar memorije organizacije i potrebe zaštite osetljivih podataka i očuvanje njihovog integriteta. Takav integrisani automatizovani proces upravljanja memorijom organizacije predstavlja jedno rešenje koje bi moglo da se koristi kako u oblasti učenja inteligentnih sistema, tako i u postojećim sistemima savremenog poslovnog odlučivanja. Jedan od predloženih načina rešenja zaštite integrisanog sistema za proces upravljanja memorijom organizacije u ovom radu biće i mogućnost snimanja u šifrovanom obliku, čime podaci postaju dostupni samo kroz informacioni sistem firme. U ovom radu će biti prezentovano autohtono kriptografsko rešenje zaštite memorije organizacije sa aspekta upravljanja znanjem. Pristup dokumentima i podacima će imati samo ovlašćeni korisnici sistema na osnovu definisanih dozvola pristupa. Autentičnost dokumenata i njihova nepromenljivost bi se obezbedila putem digitalnih potpisa, što predložena kriptografska rešenja garantuju u skladu sa aktuelnim zakonskim regulativama za elektronski dokument. Isto tako, razmatraće se principi i modeli koji osiguravaju i zaštitu podataka i privilegovani pristup podacima, sve sa ciljem donošenja odluka zasnovanih na memoriji organizacije. Najbolji primer za ovakvu analizu su policijsko-informativne agencije, a mnogi su primeri, kako dobrih organizacija, tako i propusta u njihovom radu.