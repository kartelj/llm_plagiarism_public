'Pristupačnost, dostupnost, bez prepreka u turizmu, turizam za sva lica, jesu izrazi koji označavaju turizam prilagođen i dostupan svim vrstama potrošača. Za naše tržište to predstavlja relativno nov i nedovoljno istražen koncept, dok je globalno prepoznata njegova vrednost i posvećena mu je velika pažnja, kako kroz naučne studije i istraživanja, tako i kroz prilagođavanje turističke ponude korisnicima na ovom tržištu. Pružanje proizvoda i usluga u okolini koja je prilagođena svim korisnicima, svakako je veliki izazov za celokupni turistički sektor. Prateći globalne trendove u turizmu, usvajajući brojna pravila, odnosno usklađivanjem zakona i strategija sa pravilima Evropske unije, ovim kategorijama potrošača se garantuje pravo na ravnopravno učešće u svim društvenim aktivnostima, uključujući i način provođenja slobodnog vremena. Dostupnost mora biti integralni deo svake odgovorne i održive turističke politike i strategije, te zahteva napor na nacionalnom nivou kroz investiranje u dostupnost svih aktivnosti koje čine turističku privredu. Pratiti i prilagoditi se prema propisima ne predstavlja samo ljudsku obavezu, već i poslovnu mogućnost. Ipak, potrebne su promene načina razmišljanja kao i modela pružanja usluga, a u ovom radu fokus je postavljen na pružanje hotelskih usluga, da bi se zadovoljila potreba korisnika pristupačnog turizma. Pristupačni ambijent i usluge pomažu u poboljšanju kvaliteta hotelskog proizvoda, time povečavajući opštu konkurenciju turističkih destinacija. Analizom rezultata istraživanja, utvđen je stav menadžmenta Beogradskih hotela, čija je ponuda usklađena sa svojim korisnicima, prema pristupačnom turizmu. Takođe, analizirana je njihova veza sa potrošačima pristupačnog turizma, raznolikost ponude prilagođene njima, ljudske resurse i intenzitet promocije pristupačnih smeštajnih kapaciteta. Istraživanje je sprovedeno s ciljem utvrđivanja stavova menadžmenta o doprinosu pristupačnog turizma na uspeh njihovog poslovanja.'