Na početku 21. veka IT se nametnula kao suštinski važna u edukaciji. Najznačajnija prepreka u tom periodu bila je nabavka i uvođenje IT-a u moderne metode učenja. Usluge koje tehnologija nudi nedovoljno su prepoznate u brojnim zemljama u razvoju, pre svega zbog slabe tehničke opremljenosti škola, kao i nedostatka obuke nastavnog osoblja za njenu upotrebu. Najveći broj programa koje koriste škole su komercijalni softveri koji su visokocenovni. Svrha ovog istraživanja je da navede nove smernice za istraživanje oblasti IT sistema i obrazovanja, pre svega da istakne opcije i uticaj Open Source programa. Ova tema je trenutno u žiži stručne javnosti, otkako je grad Minhen odlučio da pređe na Open Source programe sa ciljem da uštedi veliki iznos novca. Motivisane ovim primerom, neke od članica EU razmatraju prelazak svojih računarskih sistema na softvere otvorenog koda, ali ima i onih koje su već učinile prve korake. Ovaj problem mora se posmatrati iz različitih uglova kao što su: ekonomski, informatički, pedagoški, sociološki, kulturni, pravni, itd. U radu su izvršene komparacije između operativnih sistema Microsoft Windows i GNU/Linux koji su već dugo predmet rasprave u pogledu njihove upotrebljivosti i superioriteta. Takođe, analizirana je tehnološka konkurencija između Open Source koda i vlasničkog softvera, uzimajući u obzir i filozofije njihovog nastanka i razvitka. Testiranjem upotrebljivosti ovih sistema na istim hardverima kao kod konkurencije pokazali smo mogućnosti oba sistema na istim hardverskim arhitekturama.