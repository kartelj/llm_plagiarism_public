Koncept obrazovanja na daljinu (eng. Distance Learning System - DLS) postaje sve rašireniji. Zasnovan je na tutorskom sistemu i njegovim elementima (tutorski moduli, moduli za praćenje i prepoznavanje emocija, motivacije, itd.) koji deluju u sinhronicitetu sa informacijama vraćenim iz sistema. Ova modularna organizacija je bitna, pre svega, radi korektivne funkcije, adaptivnosti, automatizacije i samoregulacije samog DL sistema. Aktuelni DL sistem omogućava jednostavniju primenu, široku upotrebu i poboljšanu funkcionalnost sistema za vođenje učenja (eng. Learning Management System - LMS). LMS sistemi služe za kreiranje, organizaciju, sprovođenje, administriranje, overavanje kurseva u harmoniji sa obrazovnim okruženjem. Definisanje okruženja i priprema za nastavu započinje identifikacijom karakteristika studenata, grupa, određivanjem podgrupa na osnovu orijentacije, predznanja, sklonosti, priznavanjem individualnih karakteristika, sposobnosti i potencijala studenata. Tokom pohađanja kursa, uključujući i rešavanje problema, pojavljuju se nejasnoće, nesporazumi, razne emocije, pad koncentracije, motivacije, i tako dalje. Tada DL sistem i pridruženi moduli moraju ukazati na greške i slabosti koncepta učenja u skladu sa individualnim potrebama, te ih poboljšati uz pomoć korektivnih modula. Zato je bitno već na početku identifikovati relevantne činioce obrazovnog okruženja i karakteristike studenta. Imajući u vidu to, neophodno je dodeliti adekvatan skup modula DL sistemu za pojedince/grupe radi efektivnog praćenja kursa i kvalitetnih ocena uspeha na kraju kursa. Potrebno je odrediti težinski faktor za različite činioce koji definiraju okruženje, imajući u vidu rezultate. Dakle, neophodno je napraviti matematičke modele za ocenjivanje uspešnosti studenata koji studiraju na daljinu, na osnovu ulaznih parametara s jedne strane (opšti uspeh, uspeh u srodnim predmetima prethodnog nivoa obrazovanja, motivacija studenta za studije, i sl.), i na osnovu reakcija tokom kursa na date probleme i zadatke, koje su deo uspešnog savladavanja materijala, s druge strane. Takođe, treba kreirati matematičke modele višekriterijumskog (VK) ocenjivanja odgovarajućih platformi za DL studije sa ciljem određivanja najboljeg načina održavanja nastave za pojedinačne studente ili grupe, u datim situacijama. Jednostavno korišćenje već poznatih VKA metoda ponekad nije izvodljivo, zbog njihove same strukture. Dakle, sa namerom postizanja odgovarajućih rezultata, razvija se prilagođeni VK metod ocenjivanja za specifičan slučaj, tj. za određeno obrazovno okruženje.