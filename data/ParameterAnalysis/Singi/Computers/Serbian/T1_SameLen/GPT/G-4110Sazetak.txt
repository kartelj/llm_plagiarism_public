'Istraga o interakciji ljudi i računara podrazumeva pristup zasnovan na različitim naučnim disciplinama i sferama, kao što su informatika, psihologija, sociologija, kognitivne nauke, dizajn itd. Savremeni interfejsi za interakciju omogućavaju upotrebu velikog broja raznorodnih senzora (miša, tastature, uređaja za praćenje gledanja, elektroencefalografije (EEG), uređaja za praćenje pulsa, otkucaja srca itd.). Ova istraživanja se bave interakcijom između ljudi i računara, odnosno stavljanjem veštačke inteligencije na raspolaganje za analizu i procenjivanje kognitivnih performansi ispitanika. S obzirom na sposobnost ovakvog sistema da obrađuje podatke mnogo brže nego što to ljudi mogu, u stanju je da real-time šalje feedback korisniku, čime postaje aktivan igrač u interakciji. Pokazana je sposobnost razvijanja modela veštačke inteligencije za sakupljanje i analiziranje podataka o interakciji između ljudi i računara na primeru četiri eksperimenta za procjenu kognitivnih performansi ispitanika putem neuropsiholoških testova - Wisconsin Card Sorting Test (WSCT), Visual Short Term Working Memory Test (VSTWMT), mTutor Test i AC Test. Za svaki eksperiment posebno je razvijena klijentska aplikacija, sa mogućnošću povezivanja sa senzorskim aplikacijama kroz sinhronizacionu platformu (HCI-MAP). Za sakupljanje podataka o interakciji između ljudi i računara, korišćeni su podaci sa tri senzora: EEG uređaja, uređaja za praćenje gledanja i računarskog miša. Da bi se omogućila akumulacija i kasnija zajednička obrada podataka o celokupnoj interakciji, za komunikaciju sa EEG uređajem i uređajem za praćenje gledanja napravljene su nezavisne senzorske aplikacije. Rezultati našeg istraživanja koji se odnose na postignuće ispitanika na računarskoj verziji WCS testa pokazuju da je broj postignutih kategorija kod naših ispitanika sa izvesnim odstupanjem u odnosu na referentne vrednosti, zatim, da postoji značajno odstupanje rezultata ispitanika u odnosu na referentne vrednosti u broju pokušaja do postizanja prve kategorije. Takođe, broj perseverativnih odgovora naših ispitanika je ispod normativnih vrednosti, ali ne postoje značajna odstupanja kod grešaka u održanju seta. Vizualna kratkoročna memorija (engl. Visual short term memory) se definiše kao sposobnost zadržavanja male količine vizualnih informacija (oblici, boje, itd.) tokom kratkog vremenskog perioda. VSTM je deo kratkoročne memorije, koja može da zadržava informacije do 30 sekundi. Eksperiment je sproveden kroz dve sesije merenja. U prvoj sesiji ispitanici su se nalazili u izolovanom okruženju, a u drugoj u prisustvu publike. Klasifikacija EEG podataka je izvršena korišćenjem četiri algoritma: Naive Bayes, Support Vector, KNN, i Random Forest. Dobijeni rezultati pokazuju da je moguće ispravno klasifikovati redosled prikazivanja slike u 90.12% slučajeva, a vrstu prikazane slike u 90.51% slučajeva. Cilj eksperimenta sa elektronskim testiranjem znanja putem mTuror platforme bio je pronalaženje modela za primenu veštačke inteligencije koji bi omogućio da elektronska procena znanja u što većoj meri oslikava realno znanje ispitanika. Iako nije otkrivena snažna korelacija između bilo kog individualnog parametra i preciznosti odgovora može se zaključiti da je moguće uticati na emotivno stanje ispitanika ubacivanjem odgovora određenog tipa. Tako, stres se može umanjiti ubacivanjem pitanja zabavnog karaktera sa očiglednim tačnim odgovorom. Interesovanje se može povećati korišćenjem lakih pitanja, a fokusiranost studenta može povratiti korišćenjem nemogućih pitanja, bez tačnog odgovora. AC test se koristi za procenu stepena pažnje, odnosno, sposobnosti isticanja važnih stimulusa u odnosu na ometajuće nadražaje. Visok nivo korelacije između položaja pogleda i položaja kursora miša pruža mogućnost aproksimacije interakcije detektovane preko jednog senzora uz pomoć analiziranih podataka sa drugog. Upoređivanjem podataka o lokaciji i pomeranju pogleda sa podacima o kretanju miša, može se zaključiti da je u slučaju AC testa postojeći nivo korelacije visok, naročito na koordinatama slova koja je ispitanik precrtavao. Opšti zaključak sprovedenih istraživanja je da je moguće koristiti veštačku inteligenciju za analizu interakcije između čoveka i računara i da će se njenom primenom ostvariti približni ili bolji rezultati od onih u kojima analizu vrši čovek. Moguće je primeniti distribuirana rešenja za sinhronizaciju i pružanje povratne informacije od sistema u realnom vremenu. Automatizovanom analizom dobijenih rezultata od strane veštačke inteligencije moguća je procena kognitivnih performansi korisnika.  '