Rad ima za cilj da ispita poziciju Srbije u kontekstu konkurencije, kakvom politikom vlada teži ka unapređenju konkurentnosti Srbije i kako klasteri, uzeti kao instrument za unapređenje konkurentnosti, doprinose konkurentnosti na regionalnom nivou u Srbiji. Za testiranje ovih pretpostavki, korišćene su metodologije Svetskog ekonomskog foruma, Centra za strateško i takmičarsko pozicioniranje, Stokholmskog univerziteta i Evropske klaster opservatorije. Analiza se sastoji od utvrđivanja korelacije između snage klastera u regijama, merene koeficijentom lokacije, i GDP-a po glavi stanovnika kao indikatora produktivnosti u sledećih pet država (u daljem tekstu G-5): Mađarskoj, Bugarskoj, Grčkoj, Rumuniji i Srbiji. U radu su upotrebljeni statistički podaci Republičkog zavoda za statistiku Srbije, EUROSTAT-a, Svetskog ekonomskog foruma i Evropske klaster opservatorije. Rezultati pokazuju da su kriterijumi konkurencije Srbije slabi, posebno u poređenju sa zemljama sa sličnim stepenom razvoja, a vlada nema adekvatne politike za poboljšanje konkurencije. Od 20 analiziranih kategorija klastera u G-5 zemljama, 13 pokazuje pozitivnu korelaciju između snage klastera u regijama i regionalne konkurencije.