'Aktuelna istraživanja u domenu automatske identifikacije govornika ukazuju na superiornost metoda dubokog mašinskog učenja zasnovanih na neuronskim mrežama, u odnosu na druge klasifikatore bazirane na skrivenim Markovljevim modelima i Gausovim smešama. Međutim, takve metode zahtevaju izvesno podešavanje parametara kako bi se mogućnosti optimizovale za različite zadatke supervizovanog mašinskog učenja. Ova teza ima za cilj da demonstrira koliko adekvatan izbor parametara može poboljšati performanse metoda identifikacije govornika baziranih na dubokim neuronskim mrežama. Ova studija predstavlja pristup identifikaciji govornika utemeljen na neuronskim mrežama i algoritmu za stohastički gradijent. Poseban akcenat se stavlja na tri parametra algoritma za stohastički gradijent: stopa učenja, stopa izbacivanja ulaznih neurona, i stopa izbacivanja skrivenih neurona. Posebno se bavi pitanjem identifikacije govornika u uslovima visoke buke. Shodno tome, realizovana su dva eksperimenta. Prvi eksperiment cilja da se pokaže da se optimizacijom parametara algoritma za stohastički gradijent mogu poboljšati performanse identifikacije govornika u uslovima bez buke. Drugi eksperiment ima za cilj da se pokaže da se optimizacijom parametara algoritma za stohastički gradijent mogu poboljšati performanse identifikacije govornika u uslovima visoke buke. Iz tog razloga, različiti nivoi buke su veštački dodati originalnom govoru. Rezultati pokazuju da se optimizacijom stope izbacivanja neurona poboljšavaju performanse identifikacije govornika bazirane na stohastičkom gradijentu, čak i u okruženjima sa visokom bukom. Takođe se pokazuje da je odabir odgovarajuće stope učenja ključan, jer neke vrednosti ovog parametra mogu negativno uticati na performanse identifikacije.'