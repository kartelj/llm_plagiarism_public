Fokus ovog rada je istraživanje metoda pronalaženja informacija unutar multomodalnih poslovnih dokumenata u okvirima desktop okruženja. Informacija unutar dokumenta se prenosi uz pomoć različitih modaliteta, kao što su tekst, raspored/stil i ilustracije. Na primer, članci u časopisima u većini slučajeva sadrže slike koje pružaju ilustraciju eksperimentalnih rezultata, dok su naslovi uobičajeno ispisani većom veličinom fonta nego ostatak teksta. Tradicionalna metoda pronalaženja informacija u sistemima se sastoji u indeksiranju i pretrazi samo teksta. Sve veća upotreba Interneta i pojava digitalnih biblioteka ukazala je na potrebu za unapređenjem tehnika inteligentnog indeksiranja i pretrage multimodalnih dokumenata. Indeksiranje i pretraga predstavljaju dva ključna elementa svih sistema za pronalaženje informacija. U odnosu na određenu zbirku dokumenata, indeksiranje opisuje dokumente koristeći indeksni jezik. Pretraga se vrši na osnovu rezultata indeksiranja i identifikuje dokumente koji zadovoljavaju korisnički upit. Tekst i slike primenjuju različite metode indeksiranja i pretrage. Jednomodalni sistemi za pretragu informacija, koji koriste isključivo tekst ili sliku, pokazuju određene nedostatke. Multimodalni sistemi nastoje da nadmaše slabosti pojedinačnih modaliteta njihovom kombinacijom.