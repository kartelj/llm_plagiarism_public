'Problem bezbednosti u računarstvu u oblaku je komplikovan i poseduje različite dimenzije koje se preklapaju sa mnogim oblastima kao što su sigurnost računarskih mreža, sigurnost kompjutera, informaciona sigurnost, primena legalnih regulativa i mnogo toga još. Takođe, ovo je jedan od ključnih razloga zbog kojeg se računarstvo u oblaku, uprkos mnogim prednostima, ne koristi koliko je potencijalno moguće. Utoliko, najsigurniji način zaštite podataka u računarskom oblaku je definitivno upotreba šifarskih metoda. Sigurnost šifriranih podataka zavisi isključivo od sigurnosti korišćenog šifarskog algoritma i sigurnosti ključeva za šifriranje. Nažalost, čuvanje podataka kao šifiranih ima određeni nedostatak u nemogućnosti obrade tih podataka unutar računarskog oblaku bez prethodnog dešifriranja, što definitivno predstavlja sigurnosni izazov ili možda čak i sigurnosni rizik. Kao potencijalni odgovor na ovaj problem, primena homomorfnih šifarskih sistema može biti posebno istaknuta. Osobina ovih sistema da dozvoljavaju obradu podataka dok su još uvek šifrirani i da rezultat ove obrade bude takođe u šifriranom obliku koji može dešifrovati jedino onaj ko poseduje ključeve predstavlja, prema mišljenju nekih stručnjaka, sveti gral kriptografije. Naučna zajednica ulaže velike napore u proučavanje i razvoj metoda šifriranja koje omogućavaju obradu šifriranih podataka u računarskom oblaku. Sledeći ove trendove, primetili smo da je veza između šifarskih metoda koje se koriste u računarskom oblaku i sistema sa ograničenim resursima malo istražena, ali postoji veliki potencijal za njenu primenu u svakodnevnim situacijama. Vodeći se ovim stavom, u disertaciji smo istraživali i prikazivali kako kroz primenu homomorfnih šifarskih sistema možemo iskoristiti prednosti koje primena računarskog oblaku pruža, na jedan vrlo siguran način. U uvodu disertacije su navedene osnovne ideje koje su inspirisale istraživanje disertacije. Definirane su hipoteze naučnog istraživanja, metode koje će se koristiti i opisana je sama metodologija rada, kao i očekivani naučni doprinos. Drugo poglavlje se posvećuje računarstvu u oblaku. Preko više referenci literature, prikazan je istorijski razvoj računarstva u oblaku i daje se definicija računarstva u oblaku, dok je u trećem poglavlju objašnjen pojam i definisan homomorfizam u šifarskim sistemima pomoću matematičkih alata. Četvrto poglavlje se bavi problemima povećanja stepena sigurnosti šifarskih ključeva upotrebom virtuelnih fajl sistema. Korišćenje i čuvanje šifarskih ključeva predstavlja veoma važan aspekt tokom praktične realizacije šifarskog sistema. Tokom istraživanja došli smo do ideje da se šifarski ključevi čuvaju na pametnim karticama. Na Unix/Linux operativnim sistemima autor je implementirao ova rešenja i praktično ga primenio tokom istraživanja. U petom poglavlju je izložen najvažniji naučni doprinos disertacije. Detaljno se opisuje problem kojeg se posmatra, modeluje se, i predlaže se testni problem i njegov jednostavniji model. Opisuje se implementacija predloženog rešenja koje je u ovom slučaju realizovano na dve različite platforme uređaja sa ograničenim resursima, industrijskom računaru Raspberry Pi i Android mobilnim telefonima. Na osnovu dobijenih rezultata se može videti koja su ograničenja u pogledu dužine ključa koji se koriste, broja nadgledanih senzora i dužine rezultata korektivne funkcije predloženog modela. Tokom poglavlja su prikazani delovi razvijenog koda za Unix/Linux operativni sistem, kao i za Android operativni sistem. U zaključku teze su navedeni osnovni doprinosi disertacije i dane su smernice za moguće buduće istraživanje u ovoj oblasti.'