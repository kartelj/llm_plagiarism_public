'Određene društvene mreže su doživele lagani pad, a analize pokazuju da su korisnici više vremena posvetili komunikacijskim platformama (Viber, Whatsapp, FB messenger, Instagram, i druge). Digitalna transformacija, uz podršku veštačke inteligencije, donela je značajan napredak u unapređenju rada kompanija iz različitih industrijskih grana. U sklopu pametne borbe protiv KOVID-19, umrežen svet je dobio četbota kao inovativno rešenje koje donosi dodatnu vrednost. Ovaj program, koji oponaša ljudsku komunikaciju, korisnicima pomaže da dobiju odgovarajuće informacije i da koriste razne svakodnevne usluge. U protekloj deceniji, veliki napredak u oblasti komunikacijskih platformi i mrežnih tehnologija otvorio je prostor za primenu četbota u različitim sektorima, poput e-trgovine, korisničke podrške, marketinga i obrazovanja. Četbot je softver koji simulira konverzaciju koristeći veštačku inteligenciju, učestvuje u dijalogu sa ljudskim bićima na prirodnom jeziku i razumije tekstualne i glasovne poruke. Četbot oslanja se na veštačku inteligenciju u cilju pružanja odgovora i rešavanja korisničkih problema. Uzimajući u obzir nove trendove, definisan je metodološki okvir za razvoj napredne arhitekture četbota zasnovane na veštačkoj inteligenciji, namenjene budućoj generaciji korisnika Interneta. Glavni izazov u razvoju ove adaptivne platforme jeste fleksibilno integrisanje, odnosno definisanje mehanizma koji četbotu omogućava rad sa više servisa za razumevanje prirodnog jezika (engl. Natural Language Understanding - NLU), čime se obezbeđuje potrebna prilagodljivost. Predloženom metodologijom utvrđen je generalni postupak i kombinacija različitih metodoloških pravaca. Prema ovoj metodologiji, razvoj adaptivnog četbota baziranog na NLU sastoji se od dve faze: projektovanja i aplikativnog inženjeringa. Svaka od ovih faza podeljena je na aktivnosti koje treba da se realizuju u okviru faza. Podela omogućava stvaranje prilagodljive platforme za generaciju četbota. Napredna arhitektura četbota, koja je usklađena s ovom metodologijom, lako se nadograđuje, skalabilna je i podržava različite servise za razumevanje prirodnog jezika i komunikacijske platforme za razmenu poruka. Doktorski rad opisuje logičku i fizičku arhitekturu četbota. Nezavisnost od NLU servisa osigurana je kroz odgovarajuće metamodele i njihovo mapiranje. Predloženim pristupom, obezbeđuje se autonoman okvir za razvoj četbota, kako bi se smanjila zavisnost od proizvođača NLU servisa i komunikacionih kanala. Time se omogućava nezavisnost od bilo kog servisa za razumevanje prirodnog jezika, pa rešenje nije vezano za jedan servis već omogućava lako prebacivanje na druge, nove ili stare servise. Na kraju, prikazana je implementacija predložene arhitekture četbota kroz studiju slučaja. Akademska Digitalna Asistentkinja (ADA) je prvi edukativni četbot na Balkanu koji omogućava efikasniju realizaciju usluga i štedi vreme kroz prirodnu komunikaciju. ADA prima poruke sa različitih komunikacijskih platformi za razmenu poruka (Viber, FB mesindžer, Instagram i vebčet preko sajta BAPUSS). Četbot platforma izvršava veliki broj važnih zadataka pre slanja poruke NLU. NLU potom analizira tekst i na osnovu tehnika mašinskog učenja upoređuje, a zatim generiše nameru i njene entitete. Generisani rezultat se šalje nazad u četbot platformu, koja na osnovu namere, entiteta, konteksta šalje odgovor korisniku u odgovarajućem formatu za prikazivanje poruke. ADA je dostupna 24 sata i daje odgovore na česta pitanja studenata i budućih studenata. ADA zna nešto više od 250 scenarija u vezi sa pitanjima na koje studenti i ostali korisnici žele da dobiju odgovor ili da izvrše odgovarajuću uslugu. Neki od scenarija su: prijava ispita, promena ispitivača, overa semestra, informacije o konsultacijama nastavnika, rokovima, rangiranju akademije, rasporedu predavanja, rejtingu studenata, događajima, dostupnosti usluga, akademskom okruženju, datumu predavanja i ispita, aktivnostima koje se dešavaju unutar akademije i druge korisne akademske informacije.'