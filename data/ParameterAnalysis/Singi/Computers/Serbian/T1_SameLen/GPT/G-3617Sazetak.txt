Društvene mreže i brzi protok informacija su učinile mobilne uređaje neodvojivim delom svakodnevnog života. Ali, pre samo nekoliko godina, mobilne aplikacije su služile posebnim potrebama. Funkcionalnosti ovih uređaja i aplikacija su bile daleko manje od trenutnih. Napredak mobilnih uređaja je bio omogućen zahvaljujući naučnim disciplinama koje se na prvi pogled ne čine povezanima, ali su svoju sinergiju pokazale kroz razvoj uređaja i aplikacija. Prvenstveno se radi o telekomunikacijama, elektronici, softverima i internet tehnologijama. Brzi napredak ovih oblasti omogućio je da mobilni uređaji dostignu funkcionalnosti računara, a očekuje se i dalji napredak. Veliki problem predstavlja autonomija i energetska nezavisnost uređaja. Drugim rečima, sadašnja tehnologija baterija ne omogućava značajno produženje trajanja uređaja. Potreba za brzim procesorima, manjim dimenzijama uređaja (debljina) ali većim dimenzijama ekrana je diktirana od strane tržišta. Veoma važna je i funkcionalnost mobilnog interneta bez kojeg mobilni uređaji ne bi imali svoju trenutnu funkciju. Cilj proizvođača je zadržati sve ove funkcionalnosti ali povećati energetsku efikasnost i samim tim produžiti autonomiju rada. Povećanje energetske efikasnosti uređaja je moguće postići kroz hardverske inovacije: proizvodnjom komponenti sa manjim gubicima, procesorima koji bi radili na manjim naponima (manjim od 3.3 v) itd. Takođe, modemi za komunikaciju na baznim stanicama koji obezbeđuju internet uređaju, kreiraju se tako da imaju što veće iskorišćenje. Analizom rada mobilnih uređaja utvrđeno je da je najveći potrošač energetskih resursa baterije ekran, a potom internet servisi. Pored hardverskih optimizacija kojima se može postići veća efikasnost, moguće je programskim putem omogućiti značajne uštede u potrošnji. Upravo su internet servisi odgovorni za kratko trajanje baterije mobilnih uređaja, što navodi na zaključak da se tu nalazi pravo mesto za optimizaciju. Naravno, internet servisi na mobilnom uređaju su širok pojam. Jedan od odgovora može biti trenutni koncept mobilnih servisa. Većina aplikacija funkcioniše po principu master slave komunikacije sa nekim od mnogobrojnih servera. Drugim rečima: bilo da se radi o običnom čitanju poruka, aplikaciji za vremensku prognozu, nekoj socijalnoj mreži ili online strategiji, aplikacija i server razmenjuju velike količine podataka u oba pravca. Aplikacija šalje i prima složene strukture podataka. U eri objektno orijentisanih programskih jezika ti podaci se mogu tretirati kao liste i nizovi instanci kasa ili objekti. Sam proces preoblikovanja i prepoznavanja složenih struktura podataka u nizove bajtova pogodnih za slanje naziva se serijalizacija podataka. Ovim radom su predstavljeni rezultati energetske efikasnosti prenosa serijalizovanih podataka između mobilnih uređaja i servera. Realizovano je test okruženje u kome je prvo merena potrošnja električne energije tokom komunikacije sa serverom. Rezultati merenja su korišćeni za razvoj matematičkog modela, u kome su kasnije kao parametri uvedene funkcije koje opisuju vreme potrebno za serijalizaciju i veličinu serijalizovanog zapisa. Informacije dobijene ovim istraživanjem primenjene su za definisanje eksperimentalnog okruženja API – CBSaver, gde se na osnovu matematičkih modela bira optimalan način serijalizacije i kompresije u realnom vremenu. Rezultati dobijeni tokom testa API – CBSaver-a pokazuju smer u kome treba ići da bi se poboljšala energetska efikasnost.