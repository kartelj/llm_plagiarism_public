'Klaud tehnologija je deo novijih kompjuterskih sistema, koji koriste mrežne i Internet tehnologije, grupišući resurse slično kao u mrežnom računarstvu. Generalno, klaud računarstvo se odnosi na novi način isporuke računarskih resursa kao servisa, gde gotovo sve može biti resurs, od podataka i softvera, do hardvera poput procesora, memorije i skladišta. Klaud računarstvo je trenutno važna multidisciplinarna oblast, što potvrđuju brojni radovi objavljeni u prestižnim međunarodnim časopisima i prezentovani na najvažnijim svetskim konferencijama. Na osnovu tih naučnih rezultata, može se zaključiti da klaud okruženje ima veliki broj izazova i problema, za koje je moguće pronaći bolje metode, tehnike i algoritme. Ključni izazov u savremenom klaud okruženju jeste raspoređivanje zahteva korisnika za izvršavanje na ograničenom skupu dostupnih resursa (virtuelnih mašina). Problem raspoređivanja na klaudu uključuje definisanje rasporeda izvršavanja zadataka uzevši u obzir potencijalna ograničenja i ciljeve koje treba optimizovati. Raspoređivanje se obavlja pomoću algoritama raspoređivanja, koji mogu biti statički ili dinamički. U statičkom raspoređivanju, zadaci se dodeljuju za izvršavanje na dostupne virtuelne mašine pre početka izvršavanja, a poslovi se ne mogu dinamički prebacivati sa preopterećenih na manje opterećene virtuelne mašine. S druge strane, primenom metoda dinamičkog raspoređivanja, poznatih kao balansiranje opterećenja, obavlja se pre-raspodela poslova između aktivnih virtuelnih mašina za vreme izvršavanja programa raspoređivanja. Pre-raspodela se vrši tako što se zadaci sa preopterećenih virtuelnih mašina prebacuju za izvršavanje na one sa manjim opterećenjem. Za dinamičko raspoređivanje se najčešće koriste heurističke i metaheurističke optimizacione metode i algoritmi, koji daju dobre rezultate. Raspoređivanje poslova i balansiranje opterećenja na klaudu spadaju u grupu NP teških kombinatornih i/ili globalnih problema sa ili bez ograničenja. Prema podacima iz relevantnih literarnih izvora, metaheuristike inspirisane prirodom, poput inteligencije rojeva, su uspešno testirane na benčmark problemima i primenjene na praktične NP teške optimizacione probleme (globalne i kombinatorne), postižući bolje performanse u pogledu brzine konvergencije i kvaliteta rešenja, od drugih metoda, tehnika i algoritama. Na osnovu toga, u ovom radu je istraživano da li je moguće dalje unaprediti rešavanje problema raspoređivanja i balansiranje opterećenja na klaudu primenom metaheuristika inteligencije rojeva. Tokom sprovedenog istraživanja, više metaheuristika inteligencije rojeva je unapređeno i prilagođeno za rešavanje problema raspoređivanja poslova i balansiranja opterećenja u klaud okruženju. U disertaciji su detaljno prikazane implementacije dva unapređena algoritma rojeva - algoritma optimizacije kroz monarčije leptirova i optimizacije jatima kitova. Za potrebe testiranja, korišćeni su dva modela raspoređivanja poslova na klaudu. Prvi model se bazira na minimizaciji vremena izvršavanja svih zadataka na klaudu, dok drugi model uzima u obzir minimizaciju vremena izvršavanja svih zadataka na klaudu i troškova za izvršavanje svih zahteva korisnika. Simulacije su sprovedene u robustnom okruženju simulatora CloudSim, a oba algoritma su testirana sa setom veštački generisanih podataka u okviru CloudSim platforme, i realnih podataka, preuzetih iz globalno dostupne benčmark baze. Pored testiranja za praktične izazove klauda, da bi se precizno utvrdila unapređenja modifikovanih metaheuristika u poređenju sa osnovnim verzijama, obe metaheuristike su verifikovane testiranjima na standardnim setovima benčmark funkcija za globalnu optimizaciju bez ograničenja. Upoređivanjem dobijenih rezultata (kvalitet rešenja i brzina konvergencije) sa rezultatima najboljih poznatih metaheuristika i heuristika iz literature, koje su primenjene na iste instance problema (na praktičnom problemu raspoređivanja na klaudu i benčmark testovima), dokazan je kvalitet implementiranih algoritama, čime je potvrđena osnovna hipoteza ovog rada da se problemi raspoređivanja poslova i balansiranja opterećenja u klaud okruženju mogu dodatno unaprediti primenom metaheuristika inteligencije rojeva.'