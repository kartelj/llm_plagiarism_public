'Identifikacija anomalija prepoznavanje je sumnjivih aktivnosti kompjuterske mreže putem upoređivanja neidentifikovanog sadržaja sa statističkim modelom regularnog mrežnog saobraćaja. Binarni klasifikatori zasnovani na supervizovanom mašinskom učenju pokazali su se kao efikasna rešenja ovakvih modela. U članku se prikazuju pet vrsta binarnih klasifikatora: k-najbližih suseda, k-najbližih suseda sa težinskim koeficijentima, stabla odlučivanja, modeli podržavajućih vektora i feedforward neuronska mreža. Glavni izazov pri supervizovanom mašinskom učenju je velika količina podataka potrebna za preciznost klasifikatora. Da bi se skratilo vreme za treniranje klasifikatora, uz minimalno smanjenje preciznosti modela, u ovom članku implementirano je preprocesiranje koje se sastoji iz dve faze: selekcija numeričkih atributa i skaliranje atributa unutar simetričnih granica. Razvijen je novi pristup baziran na korišćenju tangens hiperboličke funkcije i damping strategije Levenberg-Marquardt algoritma. Korištena je Kyoto 2006+ baza podataka kako bi se prikazao pozitivan uticaj ovog preprocesuiranja na vreme učenja i preciznost klasifikatora, budući da je ona jedini javno dostupni skup podataka realnog mrežnog saobraćaja namenjen isključivo za istraživanje identifikacije anomalija u kompjuterskim mrežama. Od izabranih klasifikatora, feedforward neuronska mreža pokazala je najveću brzinu obrade, dok se model k-najbližih suseda sa težinskim koeficijentima pokazao kao najprecizniji. Pretpostavlja se da, kada klasifikatori rade paralelno, oni treba ili da identifikuju anomaliju ili redovni mrežni saobraćaj, što povremeno nije slučaj, rezultujući u različitim procenama o anomalijama, tj. dolasku do konflikta. Detektor konflikta je jedinica koja izvršava logičku ekskluzivnu ili (XOR) operaciju nad rezultatima klasifikatora. Ukoliko su oba klasifikatora u isto vreme identifikovala anomaliju ili prepoznala saobraćaj kao redovni, njihova odluka je da nema konflikta. U suprotnom, utvrđen je konflikt. Broj identifikovanih konflikata omogućava dodatno otkrivanje promena u aktivnostima kompjuterske mreže. '