'Nemogućnost snabdevanja robom u maloprodaji je jedan od najizraženijih problema, direktno uslovljava propuštenu prodaju, smanjenje profita i potencijalni gubitak kupaca. Procenat ovog nedostatka zavisi uglavnom od prakse maloprodajne mreže i može se značajno menjati pod uticajem brojnih činilaca, dok svetski prosek varira između 5 – 10%. Takva visoka stopa nedostatka može prouzrokovati prosečne finansijske gubitke, koji iznose otprilike 4% od ukupnog obrta maloprodajne mreže.  Fokus ovog istraživanja bio je analiza svih bitnih aspekata koji mogu uticati na povećanje ovog nedostatka u maloprodaji i potencijale automatskog sistema naručivanja za rešenje ovih poteškoća. Prema tome, pristup problemu u ovom literarnom pregledu je bio kroz organizacioni, operativni i tehnološki pristup. Detaljno razmatranje problema nedostatka robe i različitih koncepta automatskog sistema naručivanja u maloprodaji obezbedili su osnovu za analizu efikasnosti ovog automatizovanog sistema. Prvobitni cilj istraživanja bio je uspostavljanje veze između različitih karakteristika proizvoda i stope nedostatka robe u maloprodaji, a zatim testiranje sposobnosti automatskog sistema naručivanja da se suoči sa rizicima koje nosi rizična kategorija proizvoda. Istraživanje je obuhvatilo sekundarne podatke velike maloprodajne mreže u Srbiji, uključujući dve visoko rizične kategorije proizvoda koje čine ukupno 115 artikala u 97 maloprodajnih objekata, posmatranih u toku jedne kalendarske godine. Za identifikaciju nedostatka robe korišćena je metoda neprekidnih stanja lagera, a za merenje uticaja karakteristika proizvoda i učinka sistema naručivanja probit regresija i t-test statistika. Analiza stopa nedostatka koja je prethodila statističkoj analizi pokazala je da se mogu primetiti određeni obrasci kretanja stope kao što su nedeljne oscilacije, oscilacije po proizvodima i kategorijama koje mogu ukazati stručnjacima na potencijalne uzroke nedostatka robe i obezbediti korisne inpute za dalje analize. Rezultati analize uticaja potencijalno rizičnih karakteristika proizvoda na nedostatak robe pokazali su da dostupnost proizvoda in centralnom magacinu, promotivna delatnost i prodajna stopa proizvoda značajno utiču na povećanje stope nedostatka robe, dok automatski sistem naručivanja generalno pomaže veću dostupnost proizvoda na nivou maloprodajnog objekta. Međutim, kategorija proizvoda rizična za maloprodaju pokazala se kao osetljivija na analizirane karakteristike proizvoda, kao što su promocija i brzina prodaje.  Analiza je pokazala da automatski sistem naručivanja postiže znatno bolje rezultate u odnosu na manuelni kada se radi o rizičnim proizvodima kao što su jeftiniji proizvodi, proizvodi na promociji i brzo prodavani proizvodi i proizvodi sa velikim varijacijama u prodaji. Za razliku od toga, kod proizvoda s većim pakovanjem nije zabeležen značajno bolji rezultat u pogledu stope nedostatka robe. Nasuprot boljem ukupnom efektu na nivou maloprodajnog objekta, kod proizvoda naručenih uz pomoć automatskog sistema, nije primećena znatno veća dostupnost na nivou centralnog magacina u odnosu na manuelni sistem. 