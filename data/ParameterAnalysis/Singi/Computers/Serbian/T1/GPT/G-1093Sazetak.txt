Moderne maloprodajne firme usmeravaju svoje poslovanje prema modelu Upravljanja odnosima sa kupcima (CRM), koji predstavlja ključan aspekt za opstanak u tržišnoj ekonomiji. CRM koncept uključuje sve napore koje maloprodajne organizacije ulažu kako bi uspostavile i održavale dugotrajne partnerske veze sa kupcima s namerom stvaranja vrednosti i za kupce i za same firme. Ono što ovaj koncept čini jedinstvenim u odnosu na druge forme upravljanja odnosima sa kupcima je mogućnost da maloprodajne firme identifikuju i formiraju odnose sa svojim kupcima na individualnoj bazi. Upravljanje promenama u relacijama sa kupcima podrazumeva razumevanje potreba, zahteva i ponašanja kupaca tokom procesa maloprodajne trgovine, neprekidno osavremenjivanje tih saznanja i informacija, kao i poboljšanje svih vrsta komunikacije sa kupcima - verbalne i neverbalne, lične i elektronske. Izložene karakteristike poslovnih veza, njihova promenljivost i vremenska određenost, su glavni razlozi zahteva za sprovođenjem Planskog pristupa upravljanju promenama i usmeravanju odnosa sa kupcima, i to dugoročno. Podsticanjem zainteresovanosti kupaca za svoje poslovne aktivnosti, putem kvalitetne usluge, zasnovane na prethodno istraženim potrebama kupaca, maloprodavac podstiče razvijanje zadovoljstva kupaca, zatim njihovog poverenja i naposletku, lojalnosti kupaca. Studija, sprovedena tokom ove doktorske disertacije, imala je za cilj da oblikuje sliku o procesu formiranja odnosa sa kupcima u domaćoj maloprodaji. Pomogla je u identifikovanju nekih ključnih faktora za uspostavljanje poverenja i lojalnosti kupaca, kao faktora promena i upravljanja promenama u odnosima sa kupcima na domaćem maloprodajnom tržištu.