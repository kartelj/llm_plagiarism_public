'Doktorska disertacija pod nazivom Postljudski pogled: Uticaj automatizovanih slika na savremeni film razmatra problem automatizovanih slika kao formi izraza unutar savremenog filma, proučavajući ovu pojavu kroz nov pojavni oblik filma u digitalno doba. U ovom vremenu gdje su digitalne pokretne slike svuda oko nas, često ne možemo znati izvor slike. Bilo da su u pitanju kamere naših računara, objektivi naših uređaja ili sigurnosni sistemi, slike se generišu automatski i pomoću algoritama. Ova disertacija će istražiti kako ove slike, koje na prvi pogled deluju nasumično i nezavisno, utiču na savremeni film. Područje filma će, kao autonomnog medija, biti analizirano u okviru transdisciplinarnih granica koje su mu svojstvene. Glavni cilj doktorata je da ispita kako postfilmična svojstva filma, u doba kada su tehnologije stvaranja i gledanja filmova podložne osnovnim promenama u odnosima moći, odražavaju vezu između ljudskog subjekta i njegovog neoliberalnog, tehnocentričnog okruženja, što je usko povezano sa postljudskim kontekstom. U uvodnom delu prezentovani su metodološki okviri disertacije koji se sastoje od teorijskog i empirijskog istraživanja uspostavljenog kroz analizu fenomena, baziranog na interdisciplinarnom pristupu teme. Prvo poglavlje se fokusira na referentni okvir za teoriju automatizovane slike. U drugom poglavlju fenomen automatizovane slike je kontekstualizovan unutar posthumanističkih studija, dok se u trećem poglavlju objašnjava teoretska osnova za moguću analizu automatizovane slike kao filmskog alata. Četvrto, peto i šesto poglavlje se bave konkretnim studijama slučaja, analizirajući primenu automatizovanih slika u savremenom filmu, filmu kamera za nadzor, filmu računarskog ekrana i pejzažnom filmu, kao novim trendovima u istraživanju koncepta autonomnog filmskog snimanja. U ovim studijama slučaja uočava se zajednička tendencija dekonstrukcije klasične filmske prakse kroz upotrebu nekonvencionalnih filmskih alata u cilju približavanja sadržaja trendovima savremene ekranske kulture, ali i novih režima gledanja. S tim u vezi, naučna opravdanost ovog rada je usidrena u želji da obezbedi kritički aparat za razumijevanje trendova savremenog filma kao jedne od posledica posthumanističkog diskursa.'