U ovom radu predstavljamo novi metod kriptografski zaštićene biometrijske autentifikacije korisnika, koji se temelji na kriptografiji sa javnim ključevima, generatoru pseudoslučajnih brojeva i revokabilnoj biometriji. Svi biometrijski obrasci su šifrovani ili mogu biti povučeni tokom svih faza rada sistema, osim u fazi izdvajanja karakteristika, što rezultira sistemom koji je otporan na brojne vrste napada. Sistem nije zahtevan u pogledu procesorskih resursa, a generisani biometrijski šabloni su prihvatljive veličine. Ovaj novi metod kriptografski zaštićene autentifikacije je uspešno implementiran kroz modularni biometrijski sistem za proveru identiteta korisnika mobilnog bankarstva baziranog na biometriji ljudske dužice. Prikazani su pozitivni rezultati analize predloženog sistema na realističkom setu podataka, kao i testiranja slučajnosti šifrovanih revokabilnih šablona i prenetih podataka preko mreže.