Mobilni uređaji su integralni deo svakodnevice zahvaljujući društvenim mrežama i brzoj difuziji informacija. No, pre samo desetak godina, mobilne aplikacije su bile namenjene specifičnim potrebama, dok su operativne funkcionalnosti mobilnih uređaja i aplikacija bile znatno ograničenije. Naučne discipline poput telekomunikacija, elektronike, softverskog inženjerstva i internet tehnologija, koje se na prvi pogled ne čine povezanima, igrale su ključnu ulogu u razvoju mobilnih uređaja, omogućivši im da dostignu funkcionalnost klasičnih računara. 
Međutim, i dalje postoje izazovi, poput autonomije i energetske nezavisnosti uređaja, koje nije moguće značajno poboljšati sa sadašnjom baterijskom tehnologijom. Tržište diktira potrebu za bržim procesorima, manjim dimenzijama uređaja uz istovremeno povećanje veličine ekrana. Ključna je i funkcionalnost mobilnog interneta koji mobilnim uređajima daje njihovu primarnu funkciju. Proizvođači su stoga fokusirani na povećanje energetske efikasnosti uređaja, a to je moguće postići kroz hardverske inovacije, kao što je proizvodnja komponenti sa manjim gubicima i procesora koji rade na naponima nižim od 3.3 v. Modemi koji obezbeđuju mobilni internet kreiraju se tako da maksimalno iskoriste energiju. 
Analizom rada mobilnih uređaja utvrđeno je da je ekran najveći potrošač baterije, a zatim slede internet servisi. Optimizacija potrošnje energije je moguća i na softverskom nivou, sa posebnim fokusom na internet servise. Većina aplikacija koristi koncept master slave komunikacije sa jednim od mnogobrojnih servera, razmenjujući velike količine podataka.
Ova studija predstavlja rezultate analize energetske efikasnosti prenosa serijalizovanih podataka između mobilnih uređaja i servera. Izvedena su merenja potrošnje električne energije tokom komunikacije sa serverom, a dobijeni rezultati su korišćeni za kreiranje matematičkog modela.
Rezultati ovog istraživanja su korišćeni za definisanje eksperimentalnog okruženja API – CBSaver, koje koristi matematičke modele da odabere optimalan način serijalizacije i kompresije u realnom vremenu. Rezultati dobijeni tokom testiranja API – CBSaver-a ukazuju na pravac kojim je potrebno krenuti za poboljšanje energetske efikasnosti.