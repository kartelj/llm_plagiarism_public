Trenutna istraživanja u sferi automatskog identifikovanja govornika ukazuju da metode zasnovane na dubokom mašinskom učenju i neuralnim mrežama pružaju bolje performanse od drugih klasifikacionih metoda koje se oslanjaju na skrivene Markovljeve modele i Gausove smeše. Međutim, ove metode zahtevaju precizno podešavanje parametarskih vrednosti kako bi se njihove performanse optimizovale za različite zadatke nadziranog mašinskog učenja. Ova teza ima za cilj da pokaže da pravilan izbor parametarskih vrednosti može značajno unaprediti performanse metoda za automatsko identifikovanje govornika zasnovanih na dubokim neuralnim mrežama. Predstavljena studija predlaže pristup automatizovanom prepoznavanju govornika koji se oslanja na neuralne mreže i algoritam za stohastički gradijent, sa posebnim naglaskom na tri parametra: stepen učenja, stepen uklanjanja ulaznih neurona, i stepen uklanjanja skrivenih neurona. Takođe, dodatni fokus je postavljen na pitanje identifikacije govornika u uslovima povećane buke. U skladu s tim su sprovedena dva eksperimenta. Prvi eksperiment ima za cilj da pokaže da se optimizacijom parametara stohastičkog gradijenta može poboljšati identifikacija govornika u nebučnim uslovima. Ovaj eksperiment je sproveden u dve faze gde je u prvoj fazi posmatrana stopa prepoznavanja za različite vrednosti stepena uklanjanja skrivenih neurona i stepena učenja, dok je stepen uklanjanja ulaznih neurona bio nepromenjen. U drugoj fazi ovog eksperimenta je posmatrana stopa prepoznavanja za različite vrednosti stepena uklanjanja ulaznih neurona i stepena učenja, dok je stepen uklanjanja skrivenih neurona bio nepromenjen. Drugi eksperiment ima za cilj da pokaže da se optimizacijom parametara stohastičkog gradijenta može poboljšati identifikacija govornika u bučnim uslovima, gde su različiti nivoi buke veštački dodati izvornom govoru. Dobijeni rezultati ukazuju da optimizacija stepena uklanjanja neurona unapređuje performanse prepoznavanja govornika uz stohastički gradijent, čak i u bučnim uslovima. Utvrđeno je i da je odabir odgovarajuće vrednosti stepena učenja ključan, jer neke vrednosti ovog parametra imaju negativan uticaj na performanse prepoznavanja.