Klaud računarstvo čini deo skupa novih računarskih paradigmi, koje se, poput mrežnog računarstva, zasnivaju na grupisanju resursa i upotrebi mrežnih i Internet tehnologija. U suštini, klaud računarstvo se odnosi na sasvim nov pristup isporuci računarskih resursa kao usluge, gde se kao resursi mogu podrazumevati svi elementi, od podataka i softvera, do hardvera - procesirajućih jedinica, memorije i skladišta. Klaud računarstvo je značajna i aktuelna multidisciplinarna oblast, što potvrđuje veliki broj radova objavljenih u prestižnim međunarodnim časopisima i prezentovanih na globalno važnim skupovima. Na osnovu naučnih spoznaja prikupljenih kroz ove radove jasno je da postoje brojni izazovi i problemi u klaud okruženju, za koje se mogu pronaći bolje metode, tehnike i algoritmi. Jedan od ključnih izazova modernog klaud okruženja jeste raspoređivanje zahteva end korisnika za izvršavanjem na ograničenom broju dostupnih resursa (virtuelnih mašina). Problem raspoređivanja na klaudu podrazumeva postavljanje rasporeda izvršavanja zadataka na ograničenom broju dostupnih resursa, uzimajući pritom u obzir potencijalna ograničenja i ciljnu funkciju koju treba optimizovati. Algoritmi raspoređivanja služe za raspoređivanje poslova, i mogu biti podeljeni na statičke i dinamičke. Sa statičkim raspoređivanjem, zadaci se ne mogu dinamički prenositi sa preopterećenih na manje opterećene virtuelne mašine, već se raspoređuju za izvršavanje na dostupne virtuelne mašine pre njihovog izvršavanja. Nasuprot tome, dinamičkim raspoređivanjem, poznatijim kao balansiranje opterećenja, preraspodeljuju se zadaci između aktivnih virtuelnih mašina tokom izvršavanja programa raspoređivanja.  Za dinamičko raspoređivanje koriste se uglavnom heuristike i metaheuristicke optimizacione metode i algoritmi, koji postižu dobre rezultate. Problemi raspoređivanja poslova i balansiranja opterećenja u klaudu spadaju u grupu NP-teških kombinatornih i/ili globalnih problema sa ili bez ograničenja. Pregledom relevantne literature, vidi se da su metaheuristike intuitivne metode, koje se zasnivaju na prirodom-inspirisanim algoritmima, uspešno proverene na benchmark problemima i primenjene na praktične NP-teške optimizacione probleme (globalne i kombinatorne) i da ostvaruju bolje rezultate u smislu brzine konvergencije i kvaliteta rešenja, u odnosu na druge algoritme, metode i tehnike. Polazeći od toga, ovim radom je ispitano da li se problemi raspoređivanja poslova i balansiranja opterećenja na klaudu mogu dalje unaprediti primenom metaheuristika intuitivne inteligencije. Tokom sprovedenog istraživanja, nekoliko metaheuristika intuitivne inteligencije je unapređeno i prilagođeno za rešavanje problema raspoređivanja poslova i balansiranja opterećenja u klaud okruženju. Doktorska disertacija detaljno osvetljava implementaciju dva unapređena algoritma intuitivne inteligencije - algoritma optimizacije leptira monarh i algoritma optimizacije jata kitova. Za potrebe testiranja, obrađeni su dva modela raspoređivanja poslova na klaudu. Prvi model, koji pripada oblasti single-criterion optimizacije, računa minimizaciju vremena izvršavanja svih zadataka na klaudu, dok drugi model, multi-criterion, uzima u obzir minimizaciju vremena izvršavanja svih zadataka na klaudu i budveta, odnosno troškova za izvršavanje svih zahteva end korisnika. Simulacije su vršene u čvrstom okruženju CloudSim simulatora i oba algoritma su testirana sa skupom veštački generisanih podataka unutar CloudSim platforme, i sa stvarnih podataka, koji su preuzeti iz globalno dostupne baze benchmark podataka. Osim testiranja za praktičan izazov na klaudu, kako bi se preciznije utvrdila unapređenost modiﬁkovanih metaheuristika u odnosu na osnovne verzije, obe metaheuristike su veriﬁkovane i testiranjima na standardnim skupovima benchmark funkcija za globalnu optimizaciju bez ograničenja. Upoređivanjem generisanih rezultata (kvalitet rešenja i brzina konvergencije) sa rezultatima najboljih poznatih metaheuristika i heuristika iz literature, koje su primenjene na iste instance problema (na praktičan problem raspoređivanja na klaudu i benchmark testove), potvrđena je kvalitet implementiranih algoritama. Ovim je potvrđena i osnovna hipoteza ovog rada, da se rešavanje izazova raspoređivanja poslova i balansiranja opterećenja na klaudu mogu dalje unaprediti primenom metaheuristika intuitivne inteligencije.