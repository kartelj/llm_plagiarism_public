Na početku 21. veka, informacione tehnologije su postale ključne za obrazovanje. Glavni problemi tokom tog perioda bili su nabavka opreme i uvođenje informacionih tehnologija u moderno obrazovanje. Veliki potencijal implementacije ovih tehnologija nije bio dovoljno iskorišćen u mnogim zemljama u razvoju, uglavnom zbog nedostatka tehničke opreme u školama i nedovoljne obuke nastavnog osoblja. Većina softvera koji škole koriste su komercijalni softveri, čiji proizvođači naplaćuju visoke cene za svoje proizvode. Cilj ovog istraživanja je da istakne nova područja za istraživanje informacionih sistema i obrazovanja, sa posebnim naglaskom na mogućnosti i uticaj Open Source softvera. Ova tema postala je vrlo popularna među stručnjacima otkako je Minhen odlučio da pređe na Open Source softvere kako bi uštedeo značajna sredstva. Vođene ovim primerom, neke države članice EU razmatraju prelazak svojih računarskih sistema na softvere otvorenog koda, ali postoje i one koje su već počele sa tim procesom. Potrebno je sagledati ovu temu sa više aspekata, uključujući ekonomske, računarske, pedagoške, sociološke, kulturološke i pravne. U radu su proučene razlike između Microsoft Windows i GNU/Linux operativnih sistema, oko kojih se u tehnološkoj industriji vode dugotrajne debate o njihovoj primenljivosti i superiornosti, kao i tehnološka konkurencija između Open Source koda i komercijalnog softvera, uzimajući u obzir i njihove osnovne filozofije. Da bi dokazali primenljivost ovih sistema na istim hardverima kao i kod konkurenata, sprovedeni su testovi koji pokazuju sposobnosti oba sistema na istim hardverskim platformama.