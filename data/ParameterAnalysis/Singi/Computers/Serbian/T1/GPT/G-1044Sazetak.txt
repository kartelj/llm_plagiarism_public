Adaptivno elektronsko obrazovanje je složen proces za koji se može reći da je neistražen na našim prostorima, posebno gledano iz metodološkog ugla i ugla izgradnje integrisanog sistema takve vrste obrazovanja. Upravo zbog toga, ovaj rad ima svoj značaj. Elektronsko obrazovanje obuhvata različite oblike nastave, uključujući predavanja i učenje na daljinu, različite formate nastavnih materijala, individualne i grupne procese učenja, kao i rad sa tutorima i interaktivni rad. Efikasnost i efektivnost sistema elektronskog obrazovanja mogu se povećati razmatranjem određenih karakteristika studenata i njihovih stilova učenja. Na osnovu podataka prikupljenih kroz ankete, sisteme za obrazovanje na daljinu, mišljenja nastavnika i informacije iz poslovnih informacionih sistema, identifikuju se studentove preferencije. Na osnovu ovih podataka, vrši se adaptacija sistema. Adaptacija može da dovede do poboljšanja dizajna i korisnosti kursa, olakšanja u pronalaženju informacija, efikasnijeg pretraživanja i plasiranja rezultata pretrage unutar konteksta studentovih interesa, kao i povećanja lojalnosti studenta. U okviru ove disertacije, glavna hipoteza je bila da implementacija adaptivnog modela unutar LMS sistema može da unapredi obrazovni proces, poveća kvalitet poslovnih procesa unutar e-obrazovanja i opravda troškove implementacije. Kroz primenu ovog modela, može se rešiti niz problema vezanih za obrazovanje na daljinu. Ova disertacija je detaljno obradila primenu adaptivnih metoda i tehnika u elektronskom obrazovanju sa ciljem izgradnje adaptivnog sistema za predmet Programiranje za Internet. Eksperimentalni deo rada je sproveden u formi adaptivnog elektronskog kursa za programiranje na JAVA jeziku u Laboratoriji za informatiku Visoke tehniške škole u Šapcu. Svi relevantni paramteri su izmereni i analizirani kroz standardne statističke metode, a rezultati istraživanja su pokazali da su studenti koji su pohađali adaptirani kurs ostvarili bolje rezultate u odnosu na one koji su pohađali neadaptirani kurs.