'Generisanje visokokvalitetnih nizova slučajnih brojeva predstavlja najkritičniji i najvažniji element svakog kriptografskog sistema, te zahteva temeljan i studiozan pristup prilikom dizajniranja i provere karakteristika generatora. Ključne determinante kvaliteta generisanih nizova kod generatora slučajnih vrednosti baziranih na zvučnoj kartici su visok nivo entropije izvora nasumičnosti i postupak postprocesiranja koji se koristi. Putem postprocesiranja se destiluje digitalizovani oblik nasumičnog analognog signala, što rezultira generisanje niza zaista slučajnih brojeva sa ravnomernom, odnosno uniformnom raspodelom. Ova disertacija se bavi analizom postojećih i prezentacijom nove klase generatora slučajnih nizova baziranih na zvučnoj kartici. Nizovi slučajnih brojeva su integralni elementi širokog spektra oblasti, počev od kriptografije, preko simulacija i igara na sreću, uzorkovanja, odlučivanja, medicine i estetike, pa sve do umetnosti. Najčešće se upotrebljava generator pseudoslučajnih brojeva (PRNG). PRNG je matematički algoritam koji generiše deterministički, periodični niz brojnih vrednosti koje su definisane početnim stanjem poznatim kao SID. Suprotno tome, generatori zaista slučajnih brojeva (TRNG) baziraju se na nedeterminističkim prirodnim pojavama kao što su zvučni šumovi, radioaktivno raspadanje, termalni šumovi koje generiše poluprovodnik, termalni šumovi otpornika, fotoelektrični efekti i razni kvantni fenomeni, a njihov produkt su neperiodični zaista slučajni brojevi. Pošto su generatori slučajnih brojeva na zvučnim karticama dosta istraživani kako bi se unapredila njihova efikasnost, većina ovih istraživanja se oslanjala na metode dizajnirane za PRNG ili njihove konstrukcije. U okviru ove disertacije, razvio sam metod generisanja zaista slučajnih bita baziran na zvučnoj kartici računarskog hardvera, koja se stimuliše slučajnim signalima buke iz okoline, i postprocesira putem novog postupka mešanja ulaznog niza i XOR-ovanja bita koji su susedi (MiBiS&XOR). Opisani postprocesing pruža jednostavan i efikasan način za razdvajanje i udaljavanje susednih bita ulaznog niza među kojima postoji određena korelacija, a potom XOR-uje bitove u novom nizu, čime smanjuje autokorelaciju, povećava entropiju i smanjuje pristrasnost niza izlaznih bitova. Statistički testovi slučajnosti koji su sprovedeni pokazali su da ova nova klasa generatora ima odlične karakteristike i da vrlo brzo generaše veliki broj zaista slučajnih brojeva sa visokim stepenom nasumičnosti. Prvi deo disertacije (poglavlja 2 i 3) sadrži teorijsku osnovu potrebnu za razumevanje originalnih doprinosa predstavljenih u drugom delu. Zato su u početku povučene granice slučajnog procesa, slučajnog signala i stohastičkog izvora slučajnih signala, kao ključnih elemenata u procesu generiranja nizova zaista slučajnih brojeva, a potom su uvedeni osnovni koncepti zvučne kartice i buke u okolini. Drugi deo disertacije (poglavlja 4 i 5) prikazuje originalne rezultate istraživanja. Najpre su predstavljeni rezultati koji se tiču razvoja novih postupaka generisanja slučajnih nizova i osnovne karakteristike generatore zaista slučajnih brojeva. Detaljno je opisan princip rada ovih generatora, njihova klasifikacija i karakteristike, najnovija istraživanja i dizajni, kao i faze njihovog rada. Takođe su prikazane razne tehnike postprocesiranja, njihova efikasnost, prednosti i nedostaci. U poglavlju 5 su prikazani rezultati primene nove destilacione tehnike. Poseban fokus je stavljen na značaj i razvoj novog postupka generisanja zaista slučajnih nizova sa ciljem da se kreiraju generatori slučajnih brojeva koji su brzi, efikasni i jeftini, te samim tim pristupačni širokom auditorijumu. U okviru disertacije je poseban akcenat stavljen na razvoj novih efikasnih metoda generisanja slučajnih nizova koji se zasnivaju na korišćenju hardverskih kapaciteta personalnih desktop računara i novijih tipova laptopova, tablet računara i smart telefona. Pokazano je da je prikazani sistem efikasan jer omogućava brzo generisanje slučajnih vrednosti sa zadovoljavajućom nepredvidivošću, te je stoga, iako je prvobitno dizajniran za kriptografske namene, veoma pogodan za korišćenje u velikom broju aplikacija koje zahtevaju različite oblasti. Postignuti rezultati pružaju dobru podršku razvoju korišćenja hardverskog okruženja i softverske osnove za dalji proces unapređenja generatora slučajnih nizova. Ključne reči: Generator zaista slučajnih brojeva, miksovanje bita u koracima, potom XOR-ovanje susednih bita, buka iz okoline, zvučna kartica, entropija, statistički testovi.'