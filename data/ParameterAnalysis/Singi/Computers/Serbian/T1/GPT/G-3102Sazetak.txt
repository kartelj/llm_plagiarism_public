'Sigurnost u računarstvu putem oblaka predstavlja kompleksno i višeslojno pitanje koje se prepliće sa različitim temama kao što su mrežna bezbednost, sigurnost računara, zaštita informacija, primena zakonskih regulativa i sl. Ovo je jedan od primarnih razloga zašto cloud computing, iako donosi brojne prednosti, nije u upotrebi onoliko koliko bi mogao biti. Jedan od najefikasnijih načina zaštite podataka smeštenih u računarskom oblaku svakako je korišćenje kriptografskih metoda. Sigurnost šifrovanih informacija smeštenih u oblaku isključivo zavisi od kvaliteta primenjene kriptografske metode i njihovih ključeva. No, problem sa ovakvim skladištenjem je što podaci ne mogu biti obradeni unutar oblaka bez prethodnog dešifrovanja, što može predstavljati sigurnosni izazov, ako ne i rizik. Jedno od mogućih rešenja ovoga problematike je upotreba homomorfnih kriptografskih sistema. Oni omogućavaju obradu podataka u šifriranom obliku, gde rezultat takve obrade ostaje šifrovan i samo osoba koja ima pristup ključevima može dešifrovati rezultat. Po nekima, ovo je sveti gral kriptografije. Akademska zajednica posvećuje značajne napore ka istraživanju i unapredjenju kriptografskih metoda koje omogućavaju obradu šifrovanih podataka unutar oblaka. Uočeno je da postoji samo par istraživanja o vezi izmedju kriptografskih metoda korišćenih u oblaku i sistema sa ograničenim raspoloživim resursima, iako postoji veliki potencijal za njihovu primenu u svakodnevnim procesima. Kroz rad na disertaciji, istražena je i prikazana metoda koja koristeći homomorfne kriptografske sisteme omogućuje bezbedno iskorišćavanje prednosti koje pruža oblak. U uvodu rada prikazane su osnovne ideje koje su motivisale istraživački rad na ovoj temi. Definisane su hipoteze naučnog istraživanja, opisane metode koje će biti primenjene i dat je kratak prikaz naučnoistraživačkog procesa i očekivanih doprinosa istom. Drugo poglavlje orijentisano je na računarstvo u oblaku, uključujući njegov istorijski razvoj i definiciju, a u trećem poglavlju je izložen koncept homomorfizma u kriptografskim sistemima koristeći matematičke alatke. Detaljno je objasnjen problem sigurnosti kriptografskih ključeva i rešenje kroz primenu virtuelnih fajl sistema. Tokom rada na disertaciji, došlo se do ideje da se kriptografski ključevi čuvaju na Smart Card uređajima, što je istraživač implementirao na Unix/Linux operativnim sistemima. Najvažniji naučni doprinos u sklopu disertacije sadržan je u petom poglavlju, koje detaljno opisuje problem koji se posmatra, predstavljen je testni problem i njegov pojednostavljeni model. Implementacija predloženog rešenja je prikazana i moguća ograničenja su identifikovana. Kod je prikazan kako za Unix/Linux operativni sistem tako i za Android operativni sistem. U zaključku rada, dati su osnovni doprinosi istraživanja i smernice za dalje istraživanje u ovoj oblasti.'
