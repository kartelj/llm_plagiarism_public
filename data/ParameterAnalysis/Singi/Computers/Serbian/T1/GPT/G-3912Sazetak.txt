Turizam koji je prilagođen i dostupan svim kategorijama potrošača, poznat kao pristupačni, dostupni, turizam bez barijera ili turizam za sve, je relativno nov i neistražen koncept na našem tržištu. Međutim, globalno je prepoznat njegov potencijal i posvećuje mu se velika pažnja, kako kroz naučne studije i istraživanja, tako i kroz prilagođavanje turističke ponude korisnicima ovog tržišta. Izazov za celokupnu turističku privredu jeste pružanje proizvoda i usluga u okruženju prilagođenom svim korisnicima. Prateći svetske trendove u turizmu i usvajanjem brojnih propisa, uključujući usklađivanje zakona i Strategija sa propisima EU, ovim kategorijama potrošača garantuje se ravnopravnost učestvovanja u svim društvenim aktivnostima, uključujući i slobodno vreme. Pristupačnost je ključna za svaku odgovornu i održivu turističku politiku i strategiju, i zahteva nacionalni napor kroz ulaganje u pristupačnost svih aktivnosti turističke privrede. Prilagođavanje propisa nije samo imperativ ljudskih prava, već i poslovna prilika. Ipak, potrebna je promena mišljenja i modela pružanja usluga, sa fokusom na pružanje hotelskih usluga, za zadovoljenje potreba korisnika pristupačnog turizma. Pristupačno okruženje i usluge poboljšavaju kvalitet hotelskog proizvoda i povećavaju konkurentnost turističkih destinacija. Rezultati istraživanja pokazali su stav Beogradskih hotela prema pristupačnom turizmu i njihov odnos prema potrošačima, raznovrsnost prilagođene ponude, kadrovsku politiku i promociju pristupačnih smeštajnih kapaciteta. Cilj istraživanja je utvrditi mišljenje menadžmenta o uticaju pristupačnog turizma na uspeh njihovog poslovanja.