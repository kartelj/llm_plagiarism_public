Kompanije u savremenom dobu se neprestano bave problematikom preopterećenosti obimnom količinom informacija i podataka, što često predstavlja prepreku u njihovom funkcionisanju i formulisanju efektivnih poslovnih odluka. Načini upravljanja znanjem, sa fokusom na efikasno iskorišćavanje korporativne memorije, postaju imperativ za kompanije koje teže unapređenju svog poslovanja. Pored toga, kompanije su sve više posvećene zaštiti pristupa korporativnoj memoriji i ravnanju istom, te ovu oblast stavlaju u centar svog poslovanja. Implementacija koncepata poslovne inteligencije u upravljanju korporativnom memorijom postaje ključan aspekt strategije profitabilnih firmi. Kompleksno, ali efikasno rešenje za integraciju upravljanja znanjem i informacionih tehnologija je integrisano automatizovano upravljanje korporativnom memorijom. Ovaj pristup omogućava detaljno razumevanje procesa donošenja odluka u okviru jedne firme, kao i tretmana informacija, dokumenata i podataka. Kroz integrisano automatizovano upravljanje korporativnom memorijom, firma može dobiti dublje uvide koji olakšavaju poslovno odlučivanje. I ovde je neophodna zaštita ovako integrisanog automatizovanog procesa. U skladu sa usvojenim međunarodnim standardima (ISO 27001), upravljanje u ovako organizovanom sistemu treba da obezbedi efektivnu implementaciju, praćenje i unapređivanje sistema za sigurno rukovanje korporativnom memorijom. Kriptografska rešenja za zaštitu i sigurnost korporativne memorije moraju da postignu balans između zahteva korisnika, funkcionalnosti unutar korporativne memorije i potrebe za zaštitom osetljivih informacija i očuvanje njihove celovitosti. Sistem integrisanog automatizovanog upravljanja korporativnom memorijom predstavlja rešenje koje se može iskoristiti kako u oblasti obučavanja inteligentnih sistema, tako i u okviru savremenih sistema poslovnog odlučivanja.
U ovom radu će biti predstavljen jedan od predloženih načina zaštite integrisanog sistema za upravljanje korporativnom memorijom, a to je mogućnost enkripcije podataka, što ih čini dostupnim samo preko informacionog sistema kompanije. Dalje, ovaj rad će predstaviti sopstveno kriptografsko rešenje za zaštitu korporativne memorije iz perspektive upravljanja znanjem. Samo autorizovani korisnici sistema će imati pristup dokumentima i podacima, zasnovanih na definisanim pristupnim dozvolama. Autentičnost dokumenata i njihova nepromenljivost će biti obezbeđeni
kroz digitalne potpise, koje predložena kriptografska rešenja obezbeđuju u skladu sa aktuelnim zakonskim propisima za elektronski dokument. Takođe, biće razmatrane osnovne teze i modeli koji obezbeđuju zaštitu podataka i privilegovani pristup podacima kako bi se donosile odluke bazirane na korporativnoj memoriji. Bezbednosne informativne agencije predstavljaju idealan uzorak za ovakvu analizu, a brojni su primeri kako uspešne prakse, tako i propusta u njihovom radu.