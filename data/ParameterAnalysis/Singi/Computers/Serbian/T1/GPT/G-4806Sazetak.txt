'Posle umerenog smanjenja aktivnosti na pojedinim socijalnim mrežama, istraživanja pokazuju da su krajnji korisnici veliki deo svoje pažnje preusmerili na komunikacione platforme (Viber, Whatsapp, FB messenger, Instagram, itd). Pojam digitalne transformacije uz upotrebu veštačke inteligencije, predstavlja značajan pomak u pravcu unapređenja poslovanja firmama iz različitih industrijskih grana. U borbi protiv KOVID-19, sa ciljem kreiranja inovativnih rešenja koja donose dodatnu vrednost, u digitalni svet je uveden četbot. To je program koji simulira ljudski dijalog i pomaže korisniku da dobije pravovremene informacije i pruži svakodnevne usluge. U poslednjih deset godina, veliki napredak komunikacionih platformi i mrežnih tehnologija otvorio je nove tehničke mogućnosti za korišćenje četbotova u različitim sektorima, kao što su: e-komerc, korisnička podrška, marketing i obrazovanje. Četbot je softver koji simulira razgovor korišćenjem veštačke inteligencije i učestvuje u dijalogu sa ljudima koristeći prirodni jezik i pri tome razumije tekstualne i glasovne poruke. Četbot koristi veštačku inteligenciju pri traženju odgovora i rešenja na korisnička pitanja. Prateći nove trendove, definisan je metodološki okvir za razvoj savremene arhitekture četbota bazirane na veštačkoj inteligenciji za narednu generaciju internet zajednice. Najveći izazov u razvoju adaptivne platforme je rešavanje problema fleksibilnosti integrisanja, odnosno definisanje mehanizma nezavisnosti četbota od samo jednog servisa za razumevanje prirodnog jezika (engl. Natural Language Understanding - NLU) kako bi se osigurala odgovarajuća adaptivnost. Predložena metodologija objašnjava generalni postupak i rezultat je kombinacija različitih metodoloških pristupa. Metodologija pokazuje da se razvoj adaptivnog četbota zasnovanog na NLU sastoji iz dve faze: projektni i aplikacioni inženjering. Svaka od ovih faza je zatim podeljena na aktivnosti koje treba da se izvrše tokom faza. Ova podela omogućava realizaciju prilagodljive platforme za kreiranje četbota. Projektna arhitektura četbota koja podržava ovu metodologiju je lako proširiva, skalabilna i podržava različite servise za razumevanje prirodnog jezika i komunikacione platforme za razmenu poruka. Teza objašnjava logičku i fizičku arhitekturu četbota. Kroz odgovarajuće metamodele i njihova mapiranja, obezbeđuje se nezavisnost NLU servisa. Kroz predloženi pristup se predstavlja vlastiti nezavisni okvir za razvoj četbota s ciljem smanjivanja zavisnosti od proizvođača koji se bave servisima za razumevanje prirodnog jezika i komunikacionih kanala. Na ovaj način, ostvaruje se nezavisnost od bilo kojeg servisa za razumevanje prirodnog jezika, time što se rešenje neće vezivati za jedan servis već će se putem predloženog mehanizma obezbediti lako mapiranje i prebacivanje sa jednog na drugi novi i/ili stari servis. Konačno, jedna implementacija predložene arhitekture četbota je prikazana kroz studiju slučaja. Akademska Digitalna Asistentkinja (ADA) je prva implementacija četbota u prosveti na Balkanu koja pruža efikasniju realizaciju usluga i uštedu vremena kroz prirodnu komunikaciju. ADA prima poruke sa različitih komunikacionih platformi za razmenu poruka (Viber, FB mesindžer, Instagram i vebčet preko sajta BAPUSS). ADA pre procesiranja poruka obavlja veliki broj važnih zadataka, pre nego što pošalje poruke NLU. NLU zatim analizira tekst koristeći tehnike mašinskog učenja, generiše nameru a zatim i njene entitete. Generisani rezultat se šalje nazad u ADA platformu, koja koristeći određeni algoritam koristi nameru, entitete, kontekst i šalje odgovor korisniku u odgovarajućem formatu za prikazivanje poruke. ADA radi 24 sata i odgovara na česta pitanja studenata i budućih studenata. ADA zna više od 250 scenarija u vezi sa pitanjima na koje studenti i ostali korisnici žele da dobiju odgovor ili da izvrše odgovarajuću uslugu. Neki od scenarija su: prijava ispita, promena ispitivača, overa semestara, informacije o konsultacijama, rokovima, rangiranju akademije, rasporedu predavanja, rejtingu studenata, događajima, dostupnosti usluga, akademskom okruženju, datumima predavanja i ispita, aktivnostima koje se dešavaju unutar akademije i druge korisne akademske informacije.'