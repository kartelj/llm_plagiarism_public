'Nedostatak robe je jedan od najvećih izazova u maloprodaji jer direktno dovodi do gubitka prodaje, smanjenja profita i mogućnosti da se izgube kupci. Iako nivo nedostatka zaliha varira jer zavisi od maloprodajne politike i može biti pod uticajem mnogih faktora, globalni prosek iznosi između 5 i 10%. Ovoliko veliki nivo nedostatka zaliha može rezultirati finansijskim gubicima koji čine do 4% ukupnog prometa maloprodajnog lanca. Primarni cilj ovog rada bio je istražiti sve relevantne činioce koji bi mogli doprineti povećanju nedostatka robe u maloprodaji, i potencijal automatizovanog sistema naručivanja za rešavanje nekih od ovih izazova. Kroz literaturu, problem je proučavan sa organizacionog, operativnog i tehnološkog aspekta. Detaljnom analizom problema nedostatka zaliha i raznih koncepta automatizacije sistema naručivanja u maloprodaji, omogućeni su uslovi za istraživanje efikasnosti automatizovanog sistema naručivanja. Glavni cilj istraživanja bio je utvrditi vezu između različitih karakteristika artikala i nivoa nedostatka robe u maloprodaji, a zatim ispitati potencijal automatizovanog sistema naručivanja da se uhvati ukoštac sa izazovima vezanim za rizične kategorije proizvoda. Istraživanje je koristilo sekundarne podatke velikog maloprodajnog lanca u Srbiji, obuhvatajući dve visokorizične kategorije proizvoda koje opsežu ukupno 115 artikala u 97 maloprodajnih objekata, sagledavajući period od jedne kalendarske godine. Korišćenjem metoda neprekidnih stanja skladišta identifikovan je nedostatak zaliha, dok je za mjerenje uticaja karakteristika proizvoda i efekta sistema naručivanja korišćena probit regresija i t-test statistike. Rezultati analize nivoa nedostatka robe koji su prethodili statističkoj analizi pokazali su da postoje određeni obrasci poput nedeljnih fluktuacija, fluktuacije među artiklima i kategorijama koji mogu uputiti stručnjake na potencijalne uzroke nedostatka robe i pružiti važne podatke za dalju analizu. Dalja analiza uticaja potencijalno rizičnih karakteristika artikala na nedostatak robe pokazala je da dostupnost proizvoda u centralnom skladištu, promotivna aktivnost i brzina prodaje proizvoda značajno utiču na povećanje nivoa nedostatka robe, dok je automatizacija sistema naručivanja faktor koji uglavnom doprinosi većoj dostupnosti proizvoda na nivou maloprodajnog obejekta. Ipak, visokorizična kategorija proizvoda je pokazala veću osetljivost na analizirane karakteristike proizvoda poput promocija i brzine prodaje. Statistička analiza je pokazala da automatizovani sistem naručivanja pruža značajno bolje rezultate u odnosu na manuelni kada su u pitanju rizični proizvodi, kao što su jeftiniji proizvodi, proizvodi na promociji, proizvodi koji se brzo prodaju i proizvodi sa velikom varijabilnošću u prodaji. Međutim, za proizvode sa većim pakovanjem nije zabeležen značajno bolji rezultat po pitanju nivoa nedostatka robe. Automatizovani sistem naručivanja nije pokazao značajno veću dostupnost na nivou centralnog skladišta u poređenju sa manuelnim sistemom, iako je pružao bolje rezultate na nivou maloprodajnog obejekta.'