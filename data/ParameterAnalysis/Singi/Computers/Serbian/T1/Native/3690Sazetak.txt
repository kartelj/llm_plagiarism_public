Medicina je jedna od nauka gde je omogućen značajan napredak pojavom digitalnih slika i obrade digitalnih slika. Računarska obrada digitalnih medicinskih slika može drastično ubrzati proces dijagnostike pri tome otkrivajući i najsitnije promene na tkivima koje nisu vidljive ljudskom oku. Obrada medicinskih slika uklju- čuje slike generisane različitim izvorima kao što su rendgen, ultrazvuk, magnetna rezonanca, i snimljene različitim uređajima kao što su skeneri, mikroskopske slike, endoskopske kapsule i drugi. Stalni napredak u medicinskoj tehnologiji snimanja doveo je do slika visokih rezolucija, trodimenzionalnih anatomskih i ﬁzioloških slika. Sa druge strane, ovi napreci doveli su do novih problema i izazova u procesiranju me- dicinskih slika. Mnogi od ovih problema predstavljaju teške optimizacione probleme za čije se rešavanje u poslednje dve decenije uspešno koriste algoritmi inspirisani prirodom, posebno algoritmi inteligencije rojeva. Da bi se ovi algoritmi primenili na probleme optimizacije u obradi medicinskih digitalnih slika, neohodno je da se posebno prilagode konkretnom problemu. Ova tema predstavlja aktivnu oblast naučnog istraživanja što se može zaključiti na osnovu velikog broja naučnih i stručnih radova, knjiga, časopisa i konferencija koji su joj posvećeni. U ovoj tezi predstavljeno je nekoliko algoritma inteligencije rojeva i njihova primena na različite optimizacione probleme obrade medicinskih digitalnih slika. Konkretno, algoritam slepog miša, algoritam vatrometa i algoritam svica korišćeni su za registraciju slika retine, segmentaciju MRI slika mozga, detekciju krvarenja na slikama endoskopske kapsule, kompresiju slika, detekciju leukemije na mikroskopskim slikama i detekciju emﬁsema na CT slikama pluća. Svaki od razmatranih problema je speciﬁčan i za njihovo rešavanje prilagođeni su algoritmi inteligencije rojeva. Modiﬁkovani i prilagođeni algoritmi inteligencije rojeva za primenu u obradi medicinskih digitalnih slika testirani su na standardnim skupovima test slika pri- kupljenim za razmatrane probleme. Poređenjem predloženih metoda unapređenja obrade medicinskih digitalnih slika pomoću algoritama inteligencije rojeva sa drugim savremenim algoritmima iz literature, pokazano je da su dobijeni bolji rezultati, što dovodi do zaključka da je moguće pronaći bolje metode i tehnike za rešavanje pro- blema optimizacije koji se pojavljuju prilikom analize i obrade medicinskih digitalnih slika prilagođavanjem i primenom algoritama inteligencije rojeva.